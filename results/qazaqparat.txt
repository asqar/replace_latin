Qazaqstan, tolıq atawı Qazaqstan Respwblïkası — Şığıs Ewropa men Ortalıq Azïyada ornalasqan memleket. Batısında Edildiñ tömengi ağısınan, şığısında Altaý tawlarına deýin 3000 km-ge, soltüstiktegi Batıs Sibir jazığınan, oñtüstiktegi Qızılqum şöli men Tyanʹ-Şanʹ taw jüýesine 1 600 km-ge sozılıp jatır. Qazaqstan Kaspïý teñizi arqılı Äzirbaýjan, Ïran elderine, Edil özeni jäne Edil-Don kanalı arqılı Azov jäne Qara teñizderge şığa aladı. Muxïtqa tikeleý şığa almaýtın memleketterdiñ işinde Qazaqstan - eñ ülkeni.

Qazaqstan bes memleketpen şekaralas, sonıñ işinde älemdegi qurlıqtağı eñ uzaq şekara soltüstiginde jəne batısında Reseýmen — 6 467 km quraýdı. Oñtüstiginde — Türikmenstan — 380 km, Özbekstan — 2 300 km jäne Qırğızstan — 980 km, al şığısında — Qıtaýmen — 1 460 km şektesedi. Jalpı qurlıq şekarasınıñ uzındığı — 13392,6 km. Batısta Kaspïý teñizimen, oñtüstik batısta Aral teñizimen şaýıladı.

2017 jıldıñ 1 qañtarğa eldegi turğındar sanı - 17 926 500 adam bul älem boýınşa 64-orın. Jer kölemi jağınan älem elderiniñ işinde 9-orın aladı (2 724 900 km²).

Eldiñ astanası - Astana qalası. Memlekettik tili - qazaq tili. Resmï tili - orıs tili.

Qazaqstannıñ ulttıq quramı alwan türli. Xalıqtıñ ülken böligin qazaqtar quraýdı, paýızdıq ülesi - 66,01%, orıstar - 21,05%, özbekter - 3,07%, wkraïndar - 1,70%, uýğırlar - 1,44%, tatarlar - 1,17%, basqa xalıqtar - 5,56%. Xalıqtıñ 70 paýızdan astamın musılmandar quraýdı, pravoslavtı xrïstïandar - 26%, qalğanı basqa din ökilderi.

Ékonomïkalıq körsetkişteri boýınşa damwşı ékonomïka retinde qarastırıladı. Eldiñ jalpı işki önimi JİÖ (nomïnal) = $225.619 mlrd (2014). Ékonomïkanıñ negizgi bağıtı otın-énergetïka salasındağı şïkizat öndirw, awıl şarwaşılığı (eginşilik). Eldiñ negizgi valyutası - teñge.

1991 jıldıñ 16 jeltoqsan küni KSRO-nıñ ıdırawına baýlanıstı öz egemendigin jarïyaladı jäne xalıqaralıq qawımdastıq tarapınan täwelsiz memleket retinde moýındaldı. 1992 jıldıñ 2 nawrızınan bastap BUU-nıñ tolıqqandı müşesi. Sonımen qatar Ewropadağı qawipsizdik jäne ıntımaqtastıq uýımına, Ujımdıq qawipsizdik kelisimi uýımına, Şanxaý Intımaqtastıq Uýımına jäne Ewrazïyalıq Ékonomïkalıq Qawımdastığı sïyaqtı basqa da birneşe xalıqaralıq uýımdardıñ quramına kiredi.