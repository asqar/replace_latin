Qazaqstan, tolyq ataýy Qazaqstan Respýblıkasy — Shyğys Eýropa men Ortalyq Azııada ornalasqan memleket. Batysynda Edildiń tómengi ağysynan, shyğysynda Altaı taýlaryna deıin 3000 km-ge, soltústiktegi Batys Sibir jazyğynan, ońtústiktegi Qyzylqum shóli men Tıan‘-Shan‘ taý júıesine 1 600 km-ge sozylyp jatyr. Qazaqstan Kaspıı teńizi arqyly Ázirbaıjan, Iran elderine, Edil ózeni jáne Edil-Don kanaly arqyly Azov jáne Qara teńizderge shyğa alady. Muhıtqa tikeleı shyğa almaıtyn memleketterdiń ishinde Qazaqstan - eń úlkeni.

Qazaqstan bes memleketpen shekaralas, sonyń ishinde álemdegi qurlyqtağy eń uzaq shekara soltústiginde jəne batysynda Reseımen — 6 467 km quraıdy. Ońtústiginde — Túrikmenstan — 380 km, Ózbekstan — 2 300 km jáne Qyrğyzstan — 980 km, al shyğysynda — Qytaımen — 1 460 km shektesedi. Jalpy qurlyq shekarasynyń uzyndyğy — 13392,6 km. Batysta Kaspıı teńizimen, ońtústik batysta Aral teńizimen shaıylady.

2017 jyldyń 1 qańtarğa eldegi turğyndar sany - 17 926 500 adam bul álem boıynsha 64-oryn. Jer kólemi jağynan álem elderiniń ishinde 9-oryn alady (2 724 900 km²).

Eldiń astanasy - Astana qalasy. Memlekettik tili - qazaq tili. Resmı tili - orys tili.

Qazaqstannyń ulttyq quramy alýan túrli. Halyqtyń úlken bóligin qazaqtar quraıdy, paıyzdyq úlesi - 66,01%, orystar - 21,05%, ózbekter - 3,07%, ýkraındar - 1,70%, uığyrlar - 1,44%, tatarlar - 1,17%, basqa halyqtar - 5,56%. Halyqtyń 70 paıyzdan astamyn musylmandar quraıdy, pravoslavty hrıstıandar - 26%, qalğany basqa din ókilderi.

Ékonomıkalyq kórsetkishteri boıynsha damýshy ékonomıka retinde qarastyrylady. Eldiń jalpy ishki ónimi JIÓ (nomınal) = $225.619 mlrd (2014). Ékonomıkanyń negizgi bağyty otyn-énergetıka salasyndağy shıkizat óndirý, aýyl sharýashylyğy (eginshilik). Eldiń negizgi valıutasy - teńge.

1991 jyldyń 16 jeltoqsan kúni KSRO-nyń ydyraýyna baılanysty óz egemendigin jarııalady jáne halyqaralyq qaýymdastyq tarapynan táýelsiz memleket retinde moıyndaldy. 1992 jyldyń 2 naýryzynan bastap BUU-nyń tolyqqandy múshesi. Sonymen qatar Eýropadağy qaýipsizdik jáne yntymaqtastyq uıymyna, Ujymdyq qaýipsizdik kelisimi uıymyna, Shanhaı Yntymaqtastyq Uıymyna jáne Eýrazııalyq Ékonomıkalyq Qaýymdastyğy sııaqty basqa da birneshe halyqaralyq uıymdardyń quramyna kiredi.