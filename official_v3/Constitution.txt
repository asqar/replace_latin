Qazaqstan Respýblıkasynyń Konstıtýsııasy

"Konstıtýsııalyq Keńes konstıtýsııalyq zańnamany qamtamasyz etýde mańyzdy rol‘ atqarady. Onyń qyzmeti - qazaqstandyq zańnamanyń Negizgi Zańnyń rýhyna jáne árpine sáıkes kelýiniń berik kepili."
N. Nazarbaev

Biz, ortaq tarıhı tağdyr biriktirgen Qazaqstan halqy, baıyrğy qazaq jerinde memlekettilik qura otyryp, ózimizdi erkindik, teńdik jáne tatýlyq murattaryna berilgen beıbitshil azamattyq qoğam dep uğyna otyryp, dúnıejúzilik qoğamdastyqta laıyqty oryn alýdy tileı otyryp, qazirgi jáne bolashaq urpaqtar aldyndağy joğary jaýapkershiligimizdi sezine otyryp, ózimizdiń egemendik quqyğymyzdy negizge ala otyryp, osy Konstıtýsııany qabyldaımyz.

I bólim. JALPY EREJELER
1-bap 
1. Qazaqstan Respýblıkasy ózin demokratııalyq, zaıyrly, quqyqtyq jáne áleýmettik memleket retinde ornyqtyrady, onyń eń qymbat qazynasy - adam jáne adamnyń ómiri, quqyqtary men bostandyqtary. 
2. Respýblıka qyzmetiniń túbegeıli prınsıpteri: qoğamdyq tatýlyq pen saıası turaqtylyq, búkil halyqtyń ıgiligin kózdeıtin ékonomıkalyq damý, qazaqstandyq patrıotızm, memleket ómiriniń asa mańyzdy máselelerin demokratııalyq ádistermen, onyń ishinde respýblıkalyq referendýmda nemese Parlamentte daýys berý arqyly sheshý. 
2-bap 
1. Qazaqstan Respýblıkasy - prezıdenttik basqarý nysanyndağy birtutas memleket. 
2. Respýblıkanyń egemendigi onyń búkil aýmağyn qamtıdy. Memleket óz aýmağynyń tutastyğyn, qol suğylmaýyn jáne bólinbeýin qamtamasyz etedi. 
3. Respýblıkanyń ákimshilik-aýmaqtyq qurylysy, onyń elordasynyń mártebesi zańmen belgilenedi. Qazaqstannyń elordasy Astana qalasy bolyp tabylady. 
4. Qazaqstan Respýblıkasy jáne Qazaqstan ataýlarynyń máni barabar 
3-bap 
1. Memlekettik bıliktiń birden-bir bastaýy - halyq. 
2. Halyq bılikti tikeleı respýblıkalyq referendým jáne erkin saılaý arqyly júzege asyrady, sondaı-aq óz bıligin júzege asyrýdy memlekettik organdarğa beredi. 
3. Qazaqstan Respýblıkasynda bılikti eshkim de ıemdenip kete almaıdy. Bılikti ıemdenip ketýshilik zań boıynsha qýdalanady. Halyq pen memleket atynan bılik júrgizýge Respýblıka Prezıdentiniń, sondaı-aq óziniń konstıtýsııalyq ókilettigi sheginde Parlamenttiń quqyğy bar. Respýblıka Úkimeti men ózge de memlekettik organdar memleket< atynan olarğa berilgen ókilettikteri sheginde ğana bılik júrgizedi. 
4. Respýblıkada memlekettik bılik birtutas, ol Konstıtýsııa men zańdar negizinde zań shyğarýshy, atqarýshy jáne sot tarmaqtaryna bóliný, olardyń tejemelik ári tepe-teńdik júıesin paıdalaný arqyly, ózara is-qımyl jasaý prınsıpine sáıkes júzege asyrylady. 
4-bap 
1. Qazaqstan Respýblıkasynda qoldanylatyn quqyq Konstıtýsııanyń, soğan sáıkes zańdardyń, ózge de normatıvtik quqyqtyq aktilerdiń, halyqaralyq sharttary men Respýblıkanyń basqa da mindettemeleriniń, sondaı-aq Respýblıka Konstıtýsııalyq Keńesiniń jáne Joğarğy Soty normatıvtik qaýlylarynyń normalary bolyp tabylady. 
2. Konstıtýsııanyń eń joğary zańdy kúshi bar jáne Respýblıkanyń búkil aýmağynda ol tikeleı qoldanylady. 
3. Respýblıka bekitken halyqaralyq sharttardyń respýblıka zańdarynan basymdyğy bolady jáne halyqaralyq shart boıynsha ony qoldaný úshin zań shyğarý talap etiletin jağdaıdan basqa retterde, tikeleı qoldanylady. 
4. Barlyq zańdar, Respýblıka qatysýshysy bolyp tabylatyn halyqaralyq sharttar jarııalanady. Azamattardyń quqyqtaryna, bostandyqtary men mindetterine qatysty normatıvtik quqyqtyq aktilerdi resmı túrde jarııalaý olardy qoldanýdyń mindetti sharty bolyp tabylady. 
5-bap 
1. Qazaqstan Respýblıkasynda ıdeologııalyq jáne saıası áralýandylyq tanylady. Memlekettik organdarda partııalardyń uıymdaryn qurýğa jol berilmeıdi. 
2. Qoğamdyq birlestikter zań aldynda birdeı. Qoğamdyq birlestikter isine memlekettiń jáne memleket isine qoğamdyq birlestikterdiń zańsyz aralasýyna, qoğamdyq birlestikterge memlekettik organdardyń qyzmetin júkteýge jol berilmeıdi. 
3. Maqsaty nemese is-áreketi Respýblıkanyń konstıtýsııalyq qurylysyn kúshtep ózgertýge, onyń tutastyğyn buzýğa, memleket qaýipsizdigine nuqsan keltirýge, áleýmettik, násildik, ulttyq, dinı, tektik-toptyq jáne rýlyq arazdyqty qozdyrýğa bağyttalğan qoğamdyq birlestikter qurýğa jáne olardyń qyzmetine, sondaı-aq zańdarda kózdelmegen áskerılendirilgen quramalar qurýğa tyıym salynady. 
4. Respýblıkada basqa memleketterdiń saıası partııalary men kásiptik odaqtarynyń qyzmetine, dinı negizdegi partııalarğa, sondaı-aq saıası partııalar men kásiptik odaqtardy sheteldik zańdy tulğalar men azamattardyń, shet memleketter men halyqaralyq uıymdardyń qarjylandyrýyna jol berilmeıdi. 
5. Sheteldik dinı birlestikterdiń Respýblıka aýmağyndağy qyzmeti, sondaı-aq sheteldik dinı ortalyqtardyń Respýblıkadağy dinı birlestikter basshylaryn tağaıyndaýy Respýblıkanyń tıisti memlekettik organdarymen kelisý arqyly júzege asyrylady. 
6-bap 
1. Qazaqstan Respýblıkasynda memlekettik menshik pen jeke menshik tanylady jáne birdeı qorğalady. 
2. Menshik mindet júkteıdi, ony paıdalaný sonymen qatar qoğam ıgiligine de qyzmet etýge tıis. Menshik sýb‘ektileri men ob‘ektileri, menshik ıeleriniń óz quqyqtaryn júzege asyrý kólemi men shekteri, olardy qorğaý kepildikteri zańmen belgilenedi. 
3. Jer jáne onyń qoınaýy, sý kózderi, ósimdikter men janýarlar dúnıesi, basqa da tabığı resýrstar memleket menshiginde bolady. Jer, sondaı-aq zańda belgilengen negizderde, sharttar men shekterde jeke menshikte de bolýy múmkin. 
7-bap 
1. Qazaqstan Respýblıkasyndağy memlekettik til - qazaq tili. 
2. Memlekettik uıymdarda jáne jergilikti ózin-ózi basqarý organdarynda orys tili resmı túrde qazaq tilimen teń qoldanylady. 
3. Memleket Qazaqstan halqynyń tilderin úırený men damytý úshin jağdaı týğyzýğa qamqorlyq jasaıdy. 
8-bap 
Qazaqstan Respýblıkasy halyqaralyq quqyqtyń prınsıpteri men normalaryn qurmetteıdi, memleketter arasynda yntymaqtastyq pen tatý kórshilik qarym-qatynas jasaý, olardyń teńdigi men bir-biriniń ishki isterine aralaspaý, halyqaralyq daýlardy beıbit jolmen sheshý saıasatyn júrgizedi, qarýly kúshti birinshi bolyp qoldanýdan bas tartady. 
9-bap 
Qazaqstan Respýblıkasynyń memlekettik rámizderi - Týy, Eltańbasy jáne Gımni bar. Olardyń sıpattamasy jáne resmı paıdalanylý tártibi konstıtýsııalyq zańmen belgilenedi. 

II bólim. ADAM JÁNE AZAMAT
10-bap 
1. Qazaqstan Respýblıkasynyń azamattyğy zańğa sáıkes alynady jáne toqtatylady, ol qandaı negizde alynğanyna qaramastan, biryńğaı jáne teń bolyp tabylady. 
2. Respýblıkanyń azamatyn eshqandaı jağdaıda azamattyğynan, óziniń azamattyğyn ózgertý quqyğynan aıyrýğa, sondaı-aq ony Qazaqstannan tys jerlerge alastaýğa bolmaıdy. 
3. Respýblıka azamatynyń basqa memlekettiń azamattyğynda bolýy tanylmaıdy. 
11-bap 
1. Respýblıkanyń halyqaralyq sharttarynda ózgeshe belgilenbese, Qazaqstan Respýblıkasynyń azamatyn shet memleketke berýge bolmaıdy. 
2. Respýblıka óziniń odan tys jerlerde júrgen azamattaryn qorğaýğa jáne olarğa qamqorlyq jasaýğa kepildik beredi. 
12-bap 
1. Qazaqstan Respýblıkasynda Konstıtýsııağa sáıkes adam quqyqtary men bostandyqtary tanylady jáne olarğa kepildik beriledi. 
2. Adam quqyqtary men bostandyqtary árkimge týmysynan jazylğan, olar absolıutti dep tanylady, olardan eshkim aıyra almaıdy, zańdar men ózge de normatıvtik quqyqtyq aktilerdiń mazmuny men qoldanylýy osyğan qaraı anyqtalady. 
3. Respýblıkanyń azamaty óziniń azamattyğyna oraı quqyqtarğa ıe bolyp, mindetter atqarady. 
4. Konstıtýsııada, zańdarda jáne halyqaralyq sharttarda ózgeshe kózdelmese, sheteldikter men azamattyğy joq adamdar Respýblıkada azamattar úshin belgilengen quqyqtar men bostandyqtardy paıdalanady, sondaı-aq mindetter atqarady. 
5. Adamnyń jáne azamattyń óz quqyqtary men bostandyqtaryn júzege asyrýy basqa adamdardyń quqyqtary men bostandyqtaryn buzbaýğa, konstıtýsııalyq qurylys pen qoğamdyq ımandylyqqa nuqsan keltirmeýge tıis. 
13-bap 
1. Árkimniń quqyq sýb‘ektisi retinde tanylýyna quqyğy bar jáne óziniń quqyqtary men bostandyqtaryn, qajetti qorğanysty qosa alğanda, zańğa qaıshy kelmeıtin barlyq tásildermen qorğaýğa haqyly. 
2. Árkimniń óz quqyqtary men bostandyqtarynyń sot arqyly qorğalýyna quqyğy bar. 
3. Árkimniń bilikti zań kómegin alýğa quqyğy bar. Zańda kózdelgen retterde zań kómegi tegin kórsetiledi. 
14-bap 
1. Zań men sot aldynda jurttyń bári teń. 
2. Tegine, áleýmettik, laýazymdyq jáne múliktik jağdaıyna, jynysyna, násiline, ultyna, tiline, dinge kózqarasyna, nanymyna, turğylyqty jerine baılanysty nemese kez kelgen ózge jağdaıattar boıynsha eshkimdi eshqandaı kemsitýge bolmaıdy. 
15-bap 
1. Árkimniń ómir súrýge quqyğy bar. 
2. Eshkimniń óz betinshe adam ómirin qııuğa haqysy joq. Ólim jazasy adamdardyń qaza bolýymen baılanysty terrorıstik qylmystar jasağany úshin, sondaı-aq soğys ýaqytynda erekshe aýyr qylmystar jasağany úshin eń aýyr jaza retinde zańmen belgilenedi, ondaı jazağa kesilgen adamnyń keshirim jasaý týraly ótinish etý haqy bar. 
16-bap 
1. Árkim óziniń jeke basynyń bostandyğyna quqyğy bar. 
2. Zańda kózdelgen retterde ğana jáne tek qana sottyń sanksııasymen tutqyndaýğa jáne qamaýda ustaýğa bolady, tutqyndalğan adamğa shağymdaný quqyğy beriledi. Sottyń sanksııasynsyz adamdy jetpis eki sağattan aspaıtyn merzimge ustaýğa bolady. 
3. Ustalğan, tutqyndalğan, qylmys jasady dep aıyp tağylğan árbir adam sol ustalğan, tutqyndalğan nemese aıyp tağylğan kezden bastap advokattyń (qorğaýshynyń) kómegin paıdalanýğa quqyly. 
17-bap 
1. Adamnyń qadir-qasıetine qol suğylmaıdy. 
2. Eshkimdi azaptaýğa, oğan zorlyq-zombylyq jasaýğa, basqadaı qatygezdik nemese adamdyq qadir-qasıetin qorlaıtyndaı jábir kórsetýge ne jazalaýğa bolmaıdy. 
18-bap 
1. Árkimniń jeke ómirine qol suğylmaýyna, óziniń jáne otbasynyń qupııasy bolýyna, ar-namysy men abyroıly atynyń qorğalýyna quqyğy bar. 
2. Árkim óziniń jeke salymdary men jınağan qarajatynyń, jazysqan hattarynyń, telefon arqyly sóılesken sózderiniń, pochta, telegraf arqyly jáne basqa joldarmen alysqan habarlarynyń qupııalylyğy saqtalýyna quqyğy bar. Bul quqyqty shekteýge zańda tikeleı belgilengen retter men tártip boıynsha ğana jol beriledi. 
3. Memlekettik organdar, qoğamdyq birlestikter, laýazymdy adamdar jáne buqaralyq aqparat quraldary árbir azamatqa óziniń quqyqtary men múddelerine qatysty qujattarmen, sheshimdermen jáne aqparat kózderimen tanysý múmkindigin qamtamasyz etýge mindetti. 
19-bap 
1. Árkim óziniń qaı ultqa, qaı partııağa jáne qaı dinge jatatynyn ózi anyqtaýğa jáne ony kórsetý-kórsetpeýge haqyly. 
2. Árkimniń ana tili men tól mádenıetin paıdalanýğa, qarym-qatynas, tárbıe, oqý jáne shyğarmashylyq tilin erkin tańdap alýğa quqyğy bar. 
20-bap 
1. Sóz ben shyğarmashylyq erkindigine kepildik beriledi. Senzýrağa tyıym salynady. 
2. Árkimniń zań júzinde tyıym salynbağan kez kelgen tásilmen erkin aqparat alýğa jáne taratýğa quqyğy bar. Qazaqstan Respýblıkasynyń memlekettik qupııasy bolyp tabylatyn málimetter tizbesi zańmen belgilenedi. 
3. Respýblıkanyń konstıtýsııalyq qurylysyn kúshtep ózgertýdi, onyń tutastyğyn buzýdy, memleket qaýipsizdigine nuqsan keltirýdi, soğysty, áleýmettik, násildik, ulttyq, dinı, tektik-toptyq jáne rýlyq astamshylyqty, sondaı-aq qatygezdik pen zorlyq-zombylyqqa bas urýdy nasıhattaýğa nemese úgitteýge jol berilmeıdi. 
21-bap 
1. Qazaqstan Respýblıkasy aýmağynda zańdy túrde júrgen árbir adam, zańda kórsetilgennen basqa retterde, onyń aýmağynda erkin júrip-turýğa jáne turğylyqty mekendi óz qalaýynsha tańdap alýğa quqyğy bar. 
2. Árkimniń Respýblıkadan tys jerlerge ketýine quqyğy bar. Respýblıka azamattarynyń Respýblıkağa kedergisiz qaıtyp oralýyna quqyğy bar. 
22-bap 
1. Árkimniń ar-ojdan bostandyğyna quqyğy bar. 
2. Ar-ojdan bostandyğy quqyğyn júzege asyrý jalpy adamdyq jáne azamattyq quqyqtar men memleket aldyndağy mindetterge baılanysty bolmaýğa nemese olardy shektemeýge tıis. 
23-bap 
1. Qazaqstan Respýblıkasy azamattarynyń birlesý bostandyğyna quqyğy bar. Qoğamdyq birlestikterdiń qyzmeti zańmen retteledi. 
2. Áskerı qyzmetshiler, ulttyq qaýipsizdik organdarynyń, quqyq qorğaý organdarynyń qyzmetkerleri men sýd‘ıalar partııalarda, kásiptik odaqtarda bolmaýğa, qandaı da bir saıası partııany qoldap sóılemeýge tıis. 
24-bap 
1. Árkimniń eńbek etý bostandyğyna, qyzmet pen kásip túrin erkin tańdaýyna quqyğy bar. Eriksiz eńbekke sottyń úkimi boıynsha ne tótenshe jağdaıda nemese soğys jağdaıynda ğana jol beriledi. 
2. Árkimniń qaýipsizdik pen tazalyq talaptaryna saı eńbek etý jağdaıyna, eńbegi úshin nendeı bir kemsitýsiz syıaqy alýyna, sondaı-aq jumyssyzdyqtan áleýmettik qorğalýğa quqyğy bar. 
3. Ereýil jasaý quqyğyn qosa alğanda, zańmen belgilengen tásilderdi qoldana otyryp, jeke jáne ujymdyq eńbek daýlaryn sheshý quqyğy moıyndalady. 
4. Árkimniń tynyğý quqyğy bar. Eńbek sharty boıynsha, jumys isteıtinderge zańmen belgilengen jumys ýaqytynyń uzaqtyğyna, demalys jáne mereke kúnderine, jyl saıynğy aqyly demalysqa kepildik beriledi. 
25-bap 
1. Turğyn úıge qol suğylmaıdy. Sottyń sheshiminsiz turğyn úıden aıyrýğa jol berilmeıdi. Turğyn úıge basyp kirýge, ony tekserýge jáne tintýge zańmen belgilengen retter men tártip boıynsha ğana jol beriledi. 
2. Qazaqstan Respýblıkasynda azamattardy turğyn úımen qamtamasyz etý úshin jağdaılar jasalady. Zańda kórsetilgen sanattağy muqtaj azamattarğa turğyn úı zańmen belgilengen normalarğa sáıkes memlekettik turğyn úı qorlarynan olardyń shama-sharqy kóteretin aqyğa beriledi. 
26-bap 
1. Qazaqstan Respýblıkasynyń azamattary zańdy túrde alğan qandaı da bolsyn múlkin jeke menshiginde ustaı alady. 
2. Menshik, onyń ishinde muragerlik quqyğyna zańmen kepildik beriledi. 
3. Sottyń sheshiminsiz eshkimdi de óz múlkinen aıyrýğa bolmaıdy. Zańmen kózdelgen erekshe jağdaılarda memleket muqtajy úshin múlikten kúshtep aıyrý onyń quny teń bağamen ótelgen kezde júrgizilýi múmkin. 
4. Árkimniń kásipkerlik qyzmet erkindigine, óz múlkin kez kelgen zańdy kásipkerlik qyzmet úshin erkin paıdalanýğa quqyğy bar. Monopolıstik qyzmet zańmen retteledi ári shekteledi. Josyqsyz básekege tyıym salynady. 
27-bap 
1. Neke men otbasy, ana men áke jáne bala memlekettiń qorğaýynda bolady. 
2. Balalaryna qamqorlyq jasaý jáne olardy tárbıeleý - ata-ananyń etene quqyğy ári mindeti. 
3. Kámeletke tolğan eńbekke qabiletti balalar eńbekke jaramsyz ata-anasyna qamqorlyq jasaýğa mindetti. 
28-bap 
1. Qazaqstan Respýblıkasynyń azamaty jasyna kelgen, naýqastanğan, múgedek bolğan, asyraýshysynan aıyrylğan jağdaıda jáne ózge de zańdy negizderde oğan eń tómengi jalaqy men zeınetaqynyń mólsherinde áleýmettik qamsyzdandyrylýyna kepildik beriledi. 
2. Erikti áleýmettik saqtandyrý, áleýmettik qamsyzdandyrýdyń qosymsha nysandaryn jasaý jáne qaıy-rymdylyq kótermelenip otyrady. 
29-bap 
1. Qazaqstan Respýblıkasy azamattarynyń densaýlyğyn saqtaýğa quqyğy bar. 
2. Respýblıka azamattary zańmen belgilengen kepildi medısınalyq kómektiń kólemin tegin alýğa haqyly. 
3. Memlekettik jáne jeke menshik emdeý mekemelerinde, sondaı-aq, jeke medısınalyq praktıkamen aınalysýshy adamdardan aqyly medısınalyq járdem alý zańda belgilengen negizder men tártip boıynsha júrgiziledi. 
30-bap 
1. Azamattardyń memlekettik oqý oryndarynda tegin orta bilim alýyna kepildik beriledi. Orta bilim alý mindetti. 
2. Azamattyń memlekettik joğary oqý ornynda konkýrstyq negizde tegin joğary bilim alýğa quqyğy bar. 
3. Jekemenshik oqý oryndarynda aqyly bilim alý zańmen belgilengen negizder men tártip boıynsha júzege asyrylady. 
4. Memleket bilim berýdiń jalpyğa mindetti standarttaryn belgileıdi. Kez kelgen oqý ornynyń qyzmeti osy standarttarğa saı kelýi kerek. 
31-bap 
1. Memleket adamnyń ómir súrýi men densaýlyğyna qolaıly aınaladağy ortany qorğaýdy maqsat etip qoıady. 
2. Adamdardyń ómiri men densaýlyğyna qater tóndiretin derekter men jağdaıattardy laýazymdy adamdardyń jasyrýy zańğa sáıkes jaýapkershilikke ákep soğady. 
32-bap 
Qazaqstan Respýblıkasynyń azamattary beıbit ári qarýsyz jınalýğa, jınalystar, mıtıngiler men demonstrasııalar, sherýler ótkizýge jáne tosqaýyldarğa turýğa haqyly. Bul quqyqty paıdalaný memlekettik qaýipsizdik, qoğamdyq tártip, densaýlyq saqtaý, basqa adamdardyń quqyqtary men bostandyqtaryn qorğaý múddeleri úshin zańmen shektelýi múmkin. 
33-bap 
1. Qazaqstan Respýblıkasy azamattarynyń tikeleı jáne óz ókilderi arqyly memleket isin basqarýğa qatysýğa, memlekettik organdar men jergilikti ózin-ózi basqarý organdaryna tikeleı ózi júginýge, sondaı-aq jeke jáne ujymdyq ótinishter joldaýğa quqyğy bar. 
2. Respýblıka azamattarynyń memlekettik organdar men jergilikti ózin-ózi basqarý organdaryn saılaýğa jáne olarğa saılanýğa, sondaı-aq respýblıkalyq referendýmğa qatysýğa quqyğy bar. 
3. Sot is-áreketke qabiletsiz dep tanyğan, sondaı-aq sot úkimi boıynsha bas bostandyğynan aıyrý oryndarynda otyrğan azamattardyń saılaýğa jáne saılanýğa, respýblıkalyq referendýmğa qatysýğa quqyğy joq. 
4. Respýblıka azamattarynyń memlekettik qyzmetke kirýge teń quqyğy bar. Memlekettik qyzmetshi laýazymyna kandıdatqa qoıylatyn talaptar laýazymdyq mindetterdiń sıpatyna ğana baılanysty bolady jáne zańmen belgilenedi. 
34-bap 
1. Árkim Qazaqstan Respýblıkasynyń Konstıtýsııasyn jáne zańdaryn saqtaýğa, basqa adamdardyń quqyqtaryn, bostandyqtaryn, abyroıy men qadir-qasıetin qurmetteýge mindetti. 
2. Árkim Respýblıkanyń memlekettik rámizderin qurmetteýge mindetti. 
35-bap 
Zańdy túrde belgilengen salyqtardy, alymdardy jáne ózge de mindetti tólemderdi tóleý árkimniń boryshy ári mindeti bolyp tabylady. 
36-bap 
1. Qazaqstan Respýblıkasyn qorğaý - onyń árbir azamatynyń qasıetti paryzy jáne mindeti. 
2. Respýblıka azamattary zańda belgilengen tártip pen túrler boıynsha áskerı qyzmet atqarady. 
37-bap 
Qazaqstan Respýblıkasynyń azamattary tarıhı jáne mádenı muralardyń saqtalýyna qamqorlyq jasaýğa, tarıh pen mádenıet eskertkishterin qorğaýğa mindetti. 
38-bap 
Qazaqstan Respýblıkasynyń azamattary tabığatty saqtaýğa jáne tabığat baılyqtaryna uqypty qaraýğa mindetti. 
39-bap 
1. Adamnyń jáne azamattyń quqyqtary men bostandyqtary konstıtýsııalyq qurylysty qorğaý, qoğamdyq tártipti, adamnyń quqyqtary men bostandyqtaryn, halyqtyń densaýlyğy men ımandylyğyn saqtaý maqsatyna qajetti shamada ğana jáne tek zańmen shektelýi múmkin. 
2. Ultaralyq tatýlyqty buzatyn kez kelgen áreket konstıtýsııalyq emes dep tanylady. 
3. Saıası sebepter boıynsha azamattardyń quqyqtary men bostandyqtaryn qandaı da bir túrde shekteýge jol berilmeıdi. Konstıtýsııanyń 10; 11; 13-15-baptarynda; 16-babynyń 1-tarmağynda; 17-babynda; 19-babynda; 22-babynda; 26-babynyń 2-tarmağynda kózdelgen quqyqtar men bostandyqtar eshbir jağdaıda da shektelmeýge tıis. 

III bólim. PREZIDENT
40-bap 
1. Qazaqstan Respýblıkasynyń Prezıdenti - memlekettiń basshysy, memlekettiń ishki jáne syrtqy saıasatynyń negizgi bağyttaryn aıqyndaıtyn, el ishinde jáne halyqaralyq qatynastarda Qazaqstannyń atynan ókildik etetin eń joğary laýazymdy tulğa. 
2. Respýblıkanyń Prezıdenti - halyq pen memlekettik bılik birliginiń, Konstıtýsııanyń myzğymastyğynyń, adam jáne azamat quqyqtary men bostandyqtarynyń nyshany ári kepili. 
3. Respýblıka Prezıdenti memlekettik bıliktiń barlyq tarmağynyń kelisip jumys isteýin jáne ókimet organdarynyń halyq aldyndağy jaýapkershiligin qamtamasyz etedi. 
41-bap 
1. Qazaqstan Respýblıkasynyń Prezıdentin konstıtýsııalyq zańğa sáıkes jalpyğa birdeı, teń jáne tóte saılaý quqyğy negizinde Respýblıkanyń kámeletke tolğan azamattary jasyryn daýys berý arqyly bes jyl merzimge saılaıdy. 
2. Respýblıka Prezıdenti bolyp týmysynan Respýblıka azamaty bolyp tabylatyn qyryq jasqa tolğan, memlekettik tildi erkin meńgergen ári Qazaqstanda sońğy on bes jyl boıy turatyn Respýblıka azamaty saılana alady. 
3. Respýblıka Prezıdentiniń kezekti saılaýy jeltoqsannyń birinshi jeksenbisinde ótkiziledi jáne ol merzimi jağynan Respýblıka Parlamentiniń jańa quramyn saılaýmen tuspa-tus kelmeýge tıis. 
3-1. Prezıdenttiń kezekten tys saılaýy Respýblıka Prezıdentiniń sheshimimen tağaıyn¬da-lady jáne konstıtýsııalyq zańda belgilengen tártip pen merzimde ótkiziledi. 
4. Qazaqstan Respýblıkasynyń 1998 jylğy 7 qazandağy № 284-1 Zańymen alynyp tastaldy. 
5. Daýys berýge qatysqan saılaýshylardyń elý prosentinen astamynyń daýysyn alğan kandıdat saılandy dep esepteledi. Eger kandıdattardyń birde-biri kórsetilgen daýys sanyn ala almasa, qaıtadan daýysqa salynady, oğan kóp daýys alğan eki kandıdat qatysady. Daýys berýge qatysqan saılaýshylardyń eń kóp daýysyn alğan kandıdat saılandy dep esepteledi. 
42-bap 
1. Qazaqstan Respýblıkasynyń Prezıdenti: "Qazaqstan halqyna adal qyzmet etýge, Qazaqstan Respýblıkasynyń Konstıtýsııasy men zańdaryn qatań saqtaýğa, azamattardyń quqyqtary men bostandyqtaryna kepildik berýge, Qazaqstan Respýblıkasy Prezıdentiniń ózime júktelgen mártebeli mindetin adal atqarýğa saltanatty túrde ant etemin", - dep halyqqa ant bergen sátten bastap qyzmetine kirisedi. 
2. Ant berý qańtardyń ekinshi sársenbisinde saltanatty jağdaıda Parlament depýtattarynyń, Konstıtýsııalyq Keńes músheleriniń, Joğarğy Sot sýd‘ıalarynyń, sondaı-aq Respýblıkanyń burynğy Prezıdentteriniń báriniń qatysýymen ótkiziledi. Konstıtýsııanyń 48-babynda kózdelgen jağdaıda Qazaqstan Respýblıkasy Prezıdentiniń ókilettigin ózine qabyldağan adam Respýblıka Prezıdentiniń ókilettigin qabyldağan kúninen bastap bir aı ishinde ant beredi. 
3. Respýblıka Prezıdentiniń ókilettigi jańadan saılanğan Respýblıka Prezıdenti qyzmetine kirisken kezden bastap, sondaı-aq Prezıdent qyzmetinen merziminen buryn bosatylğan nemese ketirilgen ne ol qaıtys bolğan jağdaıda toqtatylady. Respýblıkanyń burynğy Prezıdentteriniń báriniń, qyzmetinen ketirilgenderden basqasynyń, Qazaqstan Respýblıkasynyń éks-Prezıdenti degen atağy bolady. 
4. Qazaqstan Respýblıkasynyń 1998 jylğy 7 qazandağy № 284-1 Zańymen alynyp tastaldy. 
5. Bir adam qatarynan eki retten artyq Respýblıka Prezıdenti bolyp saılana almaıdy. Bul shekteý Qazaqstan Respýblıkasynyń Tuńğysh Prezıdentine qoldanylmaıdy. 
43-bap 
1. Qazaqstan Respýblıkasy Prezıdentiniń ókildi organnyń depýtaty bolýğa, ózge de aqy tólenetin qyzmetterdi atqarýğa jáne kásipkerlik qyzmetpen aınalysýğa quqyğy joq. 
2. Qazaqstan Respýblıkasynyń 2007 jylğy 21 mamyrdağy № 254-III Zańymen alynyp tastaldy. 
44-bap 
1) Qazaqstan halqyna eldegi jağdaı men Respýblıkanyń ishki jáne syrtqy saıasatynyń negizgi bağyttary týraly jyl saıyn joldaý arnaıdy; 
2) Respýblıka Parlamentine jáne onyń Palatasyna kezekti jáne kezekten tys saılaý tağaıyndaıdy; Parlamenttiń birinshi sessııasyn shaqyrady jáne onyń depýtattarynyń Qazaqstan halqyna beretin antyn qabyldaıdy; Parlamenttiń kezekten tys sessııasyn shaqyrady; Parlament Senaty usynğan zańğa bir aı ishinde qol qoıady, zańdy halyqqa jarııa etedi ne zańdy nemese onyń jekelegen baptaryn qaıtadan talqylap, daýysqa salý úshin qaıtarady; 
3) Parlament Májilisinde ókildigi bar saıası partııalar fraksııalarymen konsýl‘tasııalardan keıin kelisim berý úshin Májilistiń qaraýyna Respýblıka Prem‘er-Mınıstriniń kandıdatýrasyn engizedi; Parlament Májilisiniń kelisimimen Respýblıkanyń Prem‘er-Mınıstrin qyzmetke tağaıyndaıdy; ony qyzmetten bosatady; Prem‘er-Mınıstrdiń usynýymen Respýblıka Úkimetiniń qurylymyn aıqyndaıdy; Respýblıkanyń Úkimet quramyna kirmeıtin ortalyq atqarýshy organdaryn qurady, taratady jáne qaıta qurady, Respýblıka Úkimetiniń múshelerin qyzmetke tağaıyndaıdy; syrtqy ister, qorğanys, ishki ister, ádilet mınıstrlerin qyzmetke tağaıyndaıdy; Úkimet múshelerin qyzmetten bosatady; Úkimet músheleriniń antyn qabyldaıdy; erekshe mańyzdy máseleler boıynsha Úkimet otyrystaryna tórağalyq etedi; Úkimetke zań jobasyn Parlament Májilisine engizýdi tapsyrady; Respýblıka Úkimeti men Prem‘er-Mınıstriniń, oblystar, respýblıkalyq mańyzy bar qalalar men astana ákimderi aktileriniń kúshin joıady ne qoldanylýyn tolyq nemese ishinara toqtata turady; 
4) Parlament Senatynyń kelisimimen Qazaqstan Respýblıkasy Ulttyq Bankiniń Tórağasyn, Bas Prokýroryn jáne Ulttyq qaýipsizdik komıtetiniń Tórağasyn qyzmetke tağaıyndaıdy; olardy qyzmetten bosatady; 
5) Respýblıka Prezıdentine tikeleı bağynatyn jáne esep beretin memlekettik organdardy qurady, taratady jáne qaıta qurady, olardyń basshylaryn qyzmetke tağaıyndaıdy jáne qyzmetten bosatady; 
6) Respýblıka dıplomatııalyq ókildikteriniń basshylaryn tağaıyndaıdy jáne keri shaqyryp alady; 
7) Ortalyq saılaý komıssııasynyń Tórağasyn jáne eki múshesin, Respýblıkalyq bıudjettiń atqarylýyn baqylaý jónindegi esep komıtetiniń Tórağasyn jáne eki múshesin bes jyl merzimge qyzmetke tağaıyndaıdy; 
8) Respýblıkanyń memlekettik bağdarlamalaryn bekitedi; 
9) Respýblıka Prem‘er-Mınıstriniń usynýymen Respýblıkanyń memlekettik bıudjeti esebinen ustalatyn barlyq organdardyń qyzmetkerlerine arnalğan qarjylandyrý men eńbekaqy tóleýdiń biryńğaı júıesin bekitedi; 
10) respýblıkalyq referendým ótkizý jóninde sheshim qabyldaıdy; 
11) kelissózder júrgizedi jáne Respýblıkanyń halyqaralyq sharttaryna qol qoıady; bekitý gramotalaryna qol qoıady; óziniń janynda tirkelgen shet memleketterdiń dıplomatııalyq jáne ózge de ókilderiniń senim gramotalary men keri shaqyryp alý gramotalaryn qabyldaıdy; 
12) Respýblıka Qarýly Kúshteriniń Joğarğy Bas Qolbasshysy bolyp tabylady, Qarýly Kúshterdiń joğary qolbasshylyğyn tağaıyndaıdy jáne aýystyryp otyrady; 
13) Respýblıkanyń memlekettik nagradalarymen marapattaıdy, qurmetti, joğary áskerı jáne ózge ataqtardy, synyptyq shenderdi, dıplomatııalyq dárejelerdi, biliktilik synyptaryn beredi; 
14) Respýblıkanyń azamattyğy, saıası baspana berý máselelerin sheshedi; 
15) azamattarğa keshirim jasaýdy júzege asyrady; 
16) Respýblıkanyń demokratııalyq ınstıtýttaryna, onyń táýelsizdigi men aýmaqtyq tutastyğyna, saıası turaqtylyğyna, azamattarynyń qaýipsizdigine eleýli jáne tikeleı qater tóngen, memlekettiń konstıtýsııalyq organdarynyń qalypty jumys isteýi buzylğan rette, Prem‘er-Mınıstrmen jáne Respýblıka Parlamenti Palatalarynyń Tórağalarymen resmı konsýl‘tasııalardan keıin Respýblıka Parlamentine dereý habarlaı otyryp, Qazaqstannyń búkil aýmağynda jáne onyń jekelegen jerlerinde tótenshe jağdaı engizýdi, Respýblıkanyń Qarýly Kúshterin qoldanýdy qosa alğanda, atalğan jağdaıattar talap etetin sharalardy qoldanady; 
17) Respýblıkağa qarsy agressııa jasalğan ne onyń qaýipsizdigine syrttan tikeleı qater tóngen rette Respýblıkanyń búkil aýmağynda nemese onyń jekelegen jerlerinde áskerı jağdaı engizedi, ishinara nemese jalpy mobılızasııa jarııalap, bul týraly Respýblıka Parlamentine dereý habarlaıdy; 
18) ózine bağynysty Respýblıka Prezıdentiniń Kúzet qyzmetin jáne Respýblıkalyq ulandy jasaqtaıdy; 
19) Qazaqstan Respýblıkasynyń Memlekettik Hatshysyn qyzmetke tağaıyndaıdy jáne qyzmetten bosatady, onyń mártebesi men ókilettigin anyqtaıdy; Respýblıka Prezıdentiniń Ákimshiligin qurady; 
20) Qaýipsizdik Keńesin jáne ózge de konsýl‘tatıvtik-keńesshi organdardy, sondaı-aq Qazaqstan halqy Assambleıasy men Joğary Sot Keńesin qurady; 
21) Respýblıkanyń Konstıtýsııasy men zańdaryna sáıkes basqa da ókilettikterdi júzege asyrady. 
45-bap 
1. Qazaqstan Respýblıkasynyń Prezıdenti Konstıtýsııa men zańdar negizinde jáne olardy oryndaý úshin Respýblıkanyń búkil aýmağynda mindetti kúshi bar jarlyqtar men ókimder shyğarady. 
2. Konstıtýsııanyń 53-babynyń 4)-tarmaqshasynda kózdelgen rette Respýblıka Prezıdenti zańdar shyğarady, al 61-baptyń 2-tarmağynda kózdelgen rette Respýblıkanyń zań kúshi bar jarlyqtaryn shyğarady. 
3. Respýblıkanyń Prezıdenti qol qoıatyn Parlament aktileri, sondaı-aq Úkimet bastamasymen shyğarylatyn Prezıdenttiń aktileri tıisinshe osy aktilerdiń zańdylyğy úshin zańdyq jaýapkershilik júkteletin Parlamenttiń ár Palatasynyń Tórağalarynyń ne Prem‘er-Mınıstrdiń aldyn-ala qoldary qoıylyp tııanaqtalady. 
46-bap 
1. Qazaqstan Respýblıkasynyń Prezıdentine, onyń abyroıy men qadir-qasıetine eshkimniń tıisýine bolmaıdy. 
2. Respýblıka Prezıdenti men onyń otbasyn qamtamasyz etý, olarğa qyzmet kórsetý jáne qorğaý memleket esebinen júzege asyrylady. 
3. Osy baptyń erejeleri Respýblıkanyń éks-Prezıdentterine qoldanylady. 
4. Qazaqstannyń Tuńğysh Prezıdentiniń mártebesi men ókilettigi Respýblıka Konstıtýsııasymen jáne konstıtýsııalyq zańmen aıqyndalady. 
47-bap 
1. Qazaqstan Respýblıkasynyń Prezıdenti naýqastanýyna baılanysty óziniń mindetterin júzege asyrýğa qabiletsizdigi dendegen jağdaıda qyzmetinen merziminen buryn bosatylýy múmkin. Bul rette Parlament ár Palata depýtattarynyń teń sanynan jáne medısınanyń tıisti salalarynyń mamandarynan turatyn komıssııa qurady. Merziminen buryn bosatý týraly sheshim Parlament Palatalarynyń birlesken otyrysynda komıssııanyń qorytyndysymen belgilengen konstıtýsııalyq rásimderdiń saqtalğany týraly Konstıtýsııalyq Keńes qorytyndysy negizinde ár Palata depýtattary jalpy sanynyń keminde tórtten úshiniń kópshiligimen qabyldanady. 
2. Respýblıkanyń Prezıdenti óziniń mindetterin atqarý kezindegi is-áreketi úshin tek qana memleketke opasyzdyq jasağan jağdaıda jaýap beredi jáne bul úshin Parlament ony qyzmetinen ketirýi múmkin. Aıyp tağý jáne ony tekserý týraly sheshim Májilis depýtattarynyń keminde úshten biriniń bastamasy boıynsha depýtattardyń jalpy sanynyń kópshiligimen qabyldanýy múmkin. Tağylğan aıypty tekserýdi Senat uıymdastyrady jáne onyń nátıjeleri Senat depýtattary jalpy sanynyń kópshilik daýsymen Parlament Palatalary birlesken otyrysynyń qaraýyna beriledi. Bul másele boıynsha túpkilikti sheshim aıyp tağýdyń negizdiligi týraly Joğarğy Sot qorytyndysy jáne belgilengen konstıtýsııalyq rásimderdiń saqtalğany týraly Konstıtýsııalyq Keńestiń qorytyndysy bolğan jağdaıda ár Palata depýtattary jalpy sanynyń keminde tórtten úshiniń kópshilik daýsymen Parlament Palatalarynyń birlesken otyrysynda qabyldanady. Aıyp tağylğan kezden bastap eki aı ishinde túpkilikti sheshim qabyldamaý Respýblıka Prezıdentine qarsy tağylğan aıyptyń kúshi joıylğan dep tanýğa ákep soğady. Respýblıkanyń Prezıdentine memleketke opasyzdyq jasady dep tağylğan aıyptyń qabyldanbaýy onyń qaı kezeńinde de osy máseleniń qaralýyna sebepshi bolğan Májilis depýtattarynyń ókilettigin merziminen buryn toqtatýğa ákep soğady. 
3. Respýblıka Prezıdentin qyzmetinen ketirý týraly másele ol Respýblıka Parlamentiniń nemese Parlament Májilisiniń ókilettigin merziminen buryn toqtatý jóninde másele qarap jatqan kezde qozğalmaıdy. 
48-bap 
1. Qazaqstan Respýblıkasynyń Prezıdenti qyzmetinen merziminen buryn bosağan nemese ketirilgen, sondaı-aq qaıtys bolğan jağdaıda Respýblıka Prezıdentiniń ókilettigi qalğan merzimge Parlament Senatynyń Tórağasyna kóshedi; Senat Tórağasynyń ózine Prezıdent ókilettigin qabyldaýy múmkin bolmağan rette ol Parlament Májilisiniń Tórağasyna kóshedi; Májilis Tórağasynyń ózine Prezıdent ókilettigin qabyldaýy múmkin bolmağan rette ol Respýblıkanyń Prem‘er-Mınıstrine kóshedi. Ózine Respýblıka Prezıdentiniń ókilettigin qabyldağan tulğa tıisinshe Senat Tórağasynyń, Májilis Tórağasynyń nemese Prem‘er-Mınıstrdiń ókilet-tigin tapsyrady. Bul jağdaıda bos turğan memlekettik laýazymdardy ıelený Konstıtýsııada kózdelgen tártippen júzege asyrylady. 
2. Osy baptyń 1-tarmağynda kózdelgen negizderde jáne tártippen Qazaqstan Respýblıkasy Prezıdentiniń ókilettigin ózine qabyldağan tulğanyń Qazaqstan Respýblıkasynyń Konstıtýsııasyna ózgerister men tolyqtyrýlar týraly bastamashylyq jasaýğa quqyğy joq.

IV bólim. PARLAMENT
49-bap 
1. Parlament - Qazaqstan Respýblıkasynyń zań shyğarý qyzmetin júzege asyratyn Respýblıkanyń eń joğary ókildi organy. 
2. Parlamenttiń ókilettigi onyń birinshi sessııasy ashylğan sátten bastalyp, jańadan saılanğan Parlamenttiń birinshi sessııasy jumysqa kirisken kezden aıaqtalady. 
3. Parlamenttiń ókilettigi Konstıtýsııada kózdelgen retter men tártip boıynsha merziminen buryn toqtatylýy múmkin. 
4. Parlamenttiń uıymdastyrylýy men qyzmeti, onyń depýtattarynyń quqyqtyq jağdaıy konstıtýsııalyq zańmen belgilenedi. 
50-bap 
1. Parlament turaqty negizde jumys isteıtin eki Palatadan: Senattan jáne Májilisten turady. 
2. Senat konstıtýsııalyq zańda belgilengen tártippen ár oblystan, respýblıkalyq mańyzy bar qaladan jáne Qazaqstan Respýblıkasynyń astanasynan eki adamnan ókildik etetin depýtattardan quralady. Senatta qoğamnyń ulttyq-mádenı jáne ózge de eleýli múddeleriniń bildirilýin qamtamasyz etý qajettiligi eskerilip, Senattyń on bes depýtatyn Respýblıka Prezıdenti tağaıyndaıdy. 
3. Májilis konstıtýsııalyq zańda belgilengen tártippen saılanatyn júz jeti depýtattan turady. 
4. Parlament depýtaty bir mezgilde eki Palatağa birdeı múshe bola almaıdy. 
5. Senat depýtattarynyń ókilettik merzimi - alty jyl, Májilis depýtattarynyń ókilettik merzimi - bes jyl. 
51-bap 
1. Májilistiń toqsan segiz depýtatyn saılaý jalpyğa birdeı, teń jáne tóte saılaý quqyğy negizinde jasyryn daýys berý arqyly júzege asyrylady. Májilistiń toğyz depýtatyn Qazaqstan halqy Assambleıasy saılaıdy. Májilis depýtattarynyń kezekti saılaýy Parlamenttiń jumys istep turğan saılanymy ókilettiginiń merzimi aıaqtalardan keminde eki aı buryn ótkiziledi. 
2. Senat depýtattary janama saılaý quqyğy negizinde jasyryn daýys berý jolymen saılanady. Saılanğan Senat depýtattarynyń jartysy árbir úsh jyl saıyn qaıta saılanyp otyrady. Bul oraıda olardyń kezekti saılaýy bulardyń ókilettik merzimi aıaqtalğanğa deıingi eki aıdan keshiktirilmeı ótkiziledi. 
3. Parlament nemese Parlament Májilisi depýtattarynyń kezekten tys saılaýy tıisinshe Parlament nemese Parlament Májilisiniń ókilettigi merziminen buryn toqtatylğan kúnnen bastap eki aı ishinde ótkiziledi. 
4. Qazaqstan Respýblıkasynyń azamattyğynda turatyn jáne onyń aýmağynda sońğy on jylda turaqty turyp jatqan adam Parlament depýtaty bola alady. Jasy otyzğa tolğan, joğary bilimi jáne keminde bes jyl jumys stajy bar, tıisti oblystyń, respýblıkalyq mańyzy bar qalanyń ne Respýblıka astanasynyń aýmağynda keminde úsh jyl turaqty turyp jatqan adam Senat depýtaty bola alady. Jasy jıyrma beske tolğan adam Májilis depýtaty bola alady. 
5. Respýblıka Parlamenti depýtattaryn saılaý konstıtýsııalyq zańmen retteledi. 
6. Parlamenttiń depýtaty Qazaqstan halqyna ant beredi. 
52-bap 
1. Qazaqstan Respýblıkasynyń 2007 jylğy 21 mamyrdağy № 254-III Zańymen alynyp tastaldy. 
2. Parlament depýtattary onyń jumysyna qatysýğa mindetti. Parlamentte depýtattyń jeke ózi ğana daýys beredi. Depýtattyń Palatalar men olardyń organdarynyń otyrystaryna dáleldi sebeptersiz úsh retten artyq qatyspaýy, sol sııaqty daýys berý quqyğyn basqa bireýge berýi depýtatqa zańda belgilengen jazalaý sharalaryn qoldanýğa ákep soğady. 
3. Parlament depýtatynyń basqa ókildi organnyń depýtaty bolýğa, oqytýshylyq, ğylymı jáne ózge de shyğarmashylyq qyzmetten basqa, aqy tólenetin ózge de jumys atqarýğa, kásipkerlikpen shuğyldanýğa, kommersııalyq uıymnyń basshy organynyń nemese baıqaýshy keńesiniń quramyna kirýge quqyğy joq. Osy erejeniń buzylýy depýtattyń ókilettigin toqtatýğa ákep soğady. 
4. Parlament depýtatyn onyń ókilettik merzimi ishinde tutqynğa alýğa, kúshtep ákelýge, sot tártibimen belgilenetin ákimshilik jazalaý sharalaryn qoldanýğa, qylmys ústinde ustalğan nemese aýyr qylmys jasağan retterdi qospağanda, tıisti Palatanyń kelisiminsiz qylmystyq jaýapqa tartýğa bolmaıdy. 
5. Parlament depýtatynyń ókilettigi ornynan túsken, ol qaıtys bolğan, sottyń zańdy kúshine engen sheshimi boıynsha depýtat is-áreketke qabiletsiz, qaıtys bolğan nemese habarsyz ketken dep tanylğan jağdaılarda jáne Konstıtýsııa men konstıtýsııalyq zańda kózdelgen ózge de jağdaılarda toqtatylady. 
Parlament depýtaty: 
1) ol Qazaqstannan tysqary jerge turaqty turýğa ketken; 
2) oğan qatysty sottyń aıyptaý úkimi zańdy kúshine engen; 
3) Qazaqstan Respýblıkasynyń azamattyğyn joğaltqan kezde óz mandatynan aıyrylady. 
Parlament Májilisiniń depýtaty: 
1) depýtat konstıtýsııalyq zańğa sáıkes ózin saılağan saıası partııadan shyqqan nemese shyğarylğan; 
2) konstıtýsııalyq zańğa sáıkes depýtatty saılağan saıası partııa qyzmetin toqtatqan kezde óz mandatynan aıyrylady. 
Parlament Senatynyń tağaıyndalğan depýtattarynyń ókilettigi Respýblıka Prezıdentiniń sheshimi boıynsha merziminen buryn toqtatylýy múmkin. 
Parlament jáne Parlament Májilisi depýtattarynyń ókilettigi tıisinshe Parlament nemese Parlament Májilisi taratylğan jağdaılarda toqtatylady. 
6. Depýtattarğa jazalaý sharalaryn qoldanýğa, olardyń osy baptyń 3-tarmağynyń talaptaryn, depýtattyq ádep erejelerin saqtaýyna, sondaı-aq depýtattardyń ókilettigin toqtatýğa jáne ókilettiginen ári depýtatqa eshkimniń tıispeýi jónindegi quqyğynan aıyrýğa baılanysty máselelerdi ázirleý Qazaqstan Respýblıkasynyń Ortalyq saılaý komıssııasyna júkteledi. 
53-bap 
Palatalardyń birlesken otyrysynda Parlament: 
1) Qazaqstan Respýblıkasy Prezıdentiniń usynysy boıynsha Konstıtýsııağa ózgerister men tolyqtyrýlar engizedi; 
2) Úkimet pen Respýblıkalyq bıudjettiń atqarylýyn baqylaý jónindegi esep komıtetiniń respýblıkalyq bıudjettiń atqarylýy týraly esepterin bekitedi. Úkimettiń respýblıkalyq bıudjettiń atqarylýy týraly esebin Parlamenttiń bekitpeýi Parlamenttiń Úkimetke senimsizdik bildirgenin kórsetedi; 
3) Prezıdentke onyń bastamasy boıynsha ár Palata depýtattary jalpy sanynyń úshten ekisiniń daýsymen bir jyldan aspaıtyn merzimge zań shyğarý ókilettigin berýge haqyly; 
4) soğys jáne bitim máselelerin sheshedi; 
5) Respýblıka Prezıdentiniń usynysy boıynsha beıbitshilik pen qaýipsizdikti saqtaý jónindegi halyqaralyq mindettemelerdi oryndaý úshin Respýblıkanyń Qarýly Kúshterin paıdalaný týraly sheshim qabyldaıdy; 
6) Konstıtýsııalyq Keńestiń Respýblıkadağy konstıtýsııalyq zańdylyqtyń jaı-kúıi týraly jyl saıynğy joldaýyn tyńdaıdy; 
7) palatalardyń birlesken komıssııalaryn qurady, olardyń tórağalaryn saılaıdy jáne qyzmetten bosatady, komıssııalardyń qyzmeti týraly esepterdi tyńdaıdy; 
8) Parlamentke Konstıtýsııa júktegen ózge de ókilettikterdi júzege asyrady. 
54-bap 
1. Parlament palatalardyń bólek otyrysynda máselelerdi áýeli - Májiliste, al sodan keıin Senatta óz kezegimen qaraý arqyly konstıtýsııalyq zańdar men zańdar qabyldaıdy, onyń ishinde: 
1) respýblıkalyq bıudjetti bekitedi, oğan ózgerister men tolyqtyrýlar engizedi; 
2) memlekettik salyqtar men alymdardy belgileıdi jáne olardy alyp tastaıdy; 
3) Qazaqstannyń ákimshilik-aýmaqtyq qurylysy máselelerin sheshý tártibin belgileıdi; 
4) memlekettik nagradalardy tağaıyndaıdy, Respýblıkanyń qurmetti, áskerı jáne ózge de ataqtaryn, synyptyq shenderin, dıplomatııalyq dárejelerin belgileıdi, Respýblıkanyń memlekettik rámizderin aıqyndaıdy; 
5) memlekettik zaemdar men Respýblıkanyń ékonomıkalyq jáne ózge de kómek kórsetýi týraly máselelerdi sheshedi; 
6) raqymshylyq jasaý máselelerin sheshedi; 
7) Respýblıkanyń halyqaralyq sharttaryn ratıfıkasııalaıdy jáne olardyń kúshin joıady. 
2. Parlament palatalardyń bólek otyrysynda máselelerdi áýeli - Májiliste, al sodan keıin Senatta óz kezegimen qaraý arqyly: 
1) respýblıkalyq bıudjettiń atqarylýy týraly esepterdi talqylaıdy; 
2) Respýblıka Prezıdentiniń qarsylyğyn týğyzğan zańdar nemese zańnyń baptary boıynsha qarsylyqtar jiberilgen kúnnen bastap bir aı merzim ishinde qaıtalap talqylaý men daýysqa salýdy ótkizedi. Bul merzimniń saqtalmaýy Prezıdent qarsylyqtarynyń qabyldanğanyn bildiredi. Eger Májilis pen Senat ár Palata depýtattarynyń jalpy sanynyń úshten eki kópshilik daýsymen buryn qabyldanğan sheshimdi rastaıtyn bolsa, Prezıdent bir aı ishinde zańğa qol qoıady. Eger Prezıdenttiń qarsylyğyn eń bolmasa palatalardyń biri eńsermese, zań qabyldanbaıdy nemese Prezıdent usynğan redaksııada qabyldandy dep esepteledi. Parlament qabyldağan konstıtýsııalyq zańdarğa Memleket basshysynyń qarsylyğy osy tarmaqshada kózdelgen tártippen qaralady. Bul rette Parlament Prezıdenttiń konstıtýsııalyq zańdarğa qarsylyğyn ár Palata depýtattarynyń jalpy sanynyń keminde tórtten úshiniń daýsymen eńseredi; 
3) respýblıkalyq referendým tağaıyndaý týraly bastama kóteredi. 
55-bap 
Senattyń erekshe qaraýyna mynalar jatady: 
1) Qazaqstan Respýblıkasy Prezıdentiniń usynýymen Respýblıkanyń Joğarğy Sotynyń Tórağasyn jáne Joğarğy Sotynyń sýd‘ıalaryn saılaý men qyzmetten bosatý, olardyń anttaryn qabyldaý; 
2) Respýblıka Prezıdentiniń Respýblıka Ulttyq Bankiniń Tórağasyn, Bas prokýroryn jáne Ulttyq qaýipsizdik komıtetiniń Tórağasyn tağaıyndaýyna kelisim berý; 
3) Respýblıkanyń Bas Prokýroryn, Joğarğy Sotynyń Tórağasy men sýd‘ıalaryn olarğa eshkimniń tıispeýi jónindegi quqyğynan aıyrý; 
4) Qazaqstan Respýblıkasynyń 2007 jylğy 21 mamyrdağy № 254-III Zańymen alynyp tastaldy 
5) Májilistiń ókilettikteri merziminen buryn toqtatylýyna baılanysty, ol ýaqytsha bolmağan kezeńde Respýblıka Parlamentiniń konstıtýsııalyq zańdar men zańdar qabyldaý jónindegi fýnksııalaryn oryndaý; 
6) Konstıtýsııamen Parlament Senatyna júktelgen ózge de ókilettikterdi júzege asyrý. 
56-bap 
1. Májilistiń erekshe qaraýyna mynalar jatady: 
1) Parlamentke engizilgen konstıtýsııalyq zańdar men zańdardyń jobalaryn qaraýğa qabyldaý jáne osy jobalardy qaraý; 
2) Palata depýtattarynyń jalpy sanynyń kópshilik daýsymen Respýblıka Prezıdentine Respýblıka Prem‘er-Mınıstrin tağaıyndaýğa kelisim berý; 
3) Respýblıka Prezıdentiniń kezekti saılaýyn habarlaý; 
4) Konstıtýsııamen Parlament Májilisine júktelgen ózge de ókilettikterdi júzege asyrý. 
2. Májilis depýtattarynyń jalpy sanynyń kópshilik daýsymen, Májilis depýtattarynyń jalpy sanynyń keminde besten biriniń bastamasy boıynsha Májilis Úkimetke senimsizdik bildirýge haqyly. 
57-bap 
Parlamenttiń ár Palatasy derbes, basqa Palatanyń qatysýynsyz: 
1) Konstıtýsııalyq Keńestiń eki múshesin qyzmetke tağaıyndaıdy; Ortalyq saılaý komıssııasynyń eki múshesin, Respýblıkalyq bıudjettiń atqarylýyn baqylaý jónindegi esep komıtetiniń úsh múshesin bes jyl merzimge qyzmetke tağaıyndaıdy; 
2) Konstıtýsııanyń 47-babynyń 1-tarmağynda kózdelgen rette Parlament quratyn komıssııa músheleriniń teń jartysyna ókilettik beredi; 
3) Palatalardyń birlesken komıssııalary músheleriniń teń jartysyn saılaıdy; 
4) Palatalar depýtattarynyń ókilettigin toqtatady, sondaı-aq Qazaqstan Respýblıkasy Bas Prokýrorynyń usynýymen olarğa eshkimniń tıispeýi jónindegi quqyğynan Palatalardyń depýtattaryn aıyrý máselelerin sheshedi; 
5) óz quzyretindegi máseleler boıynsha parlamenttik tyńdaýlar ótkizedi; 
6) Palata depýtattary jalpy sanynyń keminde úshten biriniń bastamasy boıynsha Respýblıka Úkimeti músheleriniń óz qyzmeti máseleleri jónindegi esepterin tyńdaýğa haqyly. Esepti tyńdaý qorytyndylary boıynsha Úkimet múshesi Respýblıka zańdaryn oryndamağan jağdaıda Palata depýtattary jalpy sanynyń kópshilik daýsymen ony qyzmetten bosatý týraly Respýblıka Prezıdentine ótinish jasaýğa haqyly. Eger Respýblıka Prezıdenti mundaı ótinishti qabyldamaı tastasa, onda depýtattar Palata depýtattary jalpy sanynyń kópshilik daýsymen alğashqy ótinish berilgen kúnnen bastap alty aı ótkennen keıin Respýblıka Prezıdentiniń aldyna Úkimet múshesin qyzmetinen bosatý týraly máseleni qaıtalap qoıuğa haqyly. Mundaı jağdaıda Respýblıka Prezıdenti Úkimet múshesin qyzmetinen bosatady; 
7) Palatalardyń úılestirýshi jáne jumys organdaryn qurady; 
8) óz qyzmetiniń reglamentin, Palatanyń uıymdastyrý jáne ishki tártibine baılanysty máseleler boıynsha ózge de sheshimder qabyldaıdy. 
58-bap 
1. Palatalardy memlekettik tildi erkin meńgergen óz depýtattarynyń arasynan Palatalar depýtattary jalpy sanynyń kópshilik daýsymen jasyryn daýys berý arqyly Senat pen Májilis saılağan tórağalar basqarady. Senat Tórağasynyń qyzmetine kandıdatýrany Qazaqstan Respýblıkasynyń Prezıdenti usynady. Májilis Tórağasynyń qyzmetine kandıdatýralardy Palatanyń depýtattary usynady. 
2. Palatalardyń tórağalary, eger bul úshin Palatalardyń depýtattary jalpy sanynyń kópshiligi daýys berse, qyzmetten keri shaqyrylyp alynýy múmkin, sondaı-aq olar óz erkimen ornynan túsýge haqyly. 
3. Parlament Palatalarynyń tórağalary: 
1) Palatalardyń otyrystaryn shaqyryp, olarğa tórağalyq etedi; 
2) Palatalardyń qaraýyna engiziletin máselelerdi ázirleýge jalpy basshylyq jasaıdy; 
3) Palatalar tórağalarynyń orynbasarlary qyzmetine saılaý úshin Palatalarğa kandıdatýralar usynady; 
4) Palatalar qyzmetinde reglamenttiń saqtalýyn qamtamasyz etedi; 
5) Palatalardyń úılestirý organdarynyń qyzmetine basshylyq jasaıdy; 
6) Palatalar shyğaratyn aktilerge qol qoıady; 
7) palatalarğa Konstıtýsııalyq Keńestiń, Ortalyq saılaý komıssııasynyń, Respýblıkalyq bıudjettiń atqarylýyn baqylaý jónindegi esep komıtetiniń múshesi qyzmetine tağaıyndaý úshin kandıdatýralar usynady; 
8) ózderine Parlament reglamenti júkteıtin basqa da mindetterdi atqarady. 
4. Májilis Tórağasy: 
1) Parlament sessııalaryn ashady; 
2) Palatalardyń kezekti birlesken otyrystaryn shaqyrady, Palatalardyń kezekti jáne kezekten tys birlesken otyrystaryna tórağalyq etedi. 
5. Palatalardyń tórağalary óz quzyretindegi máseleler boıynsha ókimder shyğarady. 
59-bap 
1. Parlament sessııasy onyń Palatalarynyń birlesken jáne bólek otyrystary túrinde ótkiziledi. 
2. Parlamenttiń birinshi sessııasyn Qazaqstan Respýblıkasynyń Prezıdenti saılaý qorytyndylary jarııalanğan kúnnen bastap otyz kúnnen keshiktirmeı shaqyrady. 
3. Parlamenttiń kezekti sessııalary jylyna bir ret qyrkúıektiń birinshi jumys kúninen maýsymnyń sońğy jumys kúnine deıin ótkiziledi. 
4. Parlament sessııasyn, ádette, Respýblıka Prezıdenti ashady jáne sessııa Senat pen Májilistiń birlesken otyrystarynda jabylady. Parlament sessııalary aralyğyndağy kezeńde Respýblıka Prezıdenti óz bastamasymen, palatalar tórağalarynyń nemese Parlament depýtattary jalpy sanynyń keminde úshten biriniń usynysymen Parlamenttiń kezekten tys sessııasyn shaqyra alady. Onda sessııany shaqyrýğa negiz bolğan máseleler ğana qaralady. 
5. Palatalardyń birlesken jáne bólek otyrystary olarğa ár Palata depýtattarynyń jalpy sanynyń keminde úshten ekisi qatysqan jağdaıda ótkiziledi. 
6. Palatalardyń birlesken jáne bólek otyrystary ashyq otyrystar bolyp tabylady. Reglamentterde kózdelgen retterde jabyq otyrystar ótkizilýi múmkin. Respýblıka Prezıdentiniń, Prem‘er-Mınıstr men Úkimet músheleriniń, Ulttyq Bank Tórağasynyń, Bas Prokýrordyń, Ulttyq qaýipsizdik komıteti Tórağasynyń kez kelgen otyrystarğa qatysýğa jáne sóz sóıleýge quqyğy bar. 
60-bap 
1. Palatalar ár Palatada sany jetiden aspaıtyn turaqty komıtetter qurady. 
2. Palatalardyń birlesken qyzmetterine qatysty máselelerdi sheshý úshin Senat pen Májilis tepe-teń negizde birlesken komıssııalar qurýğa haqyly. 
3. Komıtetter men komıssııalar óz quzyretindegi máseleler boıynsha qaýlylar shyğarady. 
4. Komıtetter men komıssııalardy qurý, olardyń ókilettigi jáne qyzmetin uıymdastyrý tártibi zańmen belgilenedi. 
61-bap 
1. Zań shyğarý bastamasy quqyğy Respýblıka Prezıdentine, Parlament depýtattaryna, Úkimetke tıesili jáne tek qana Májiliste júzege asyrylady. 
2. Respýblıka Prezıdentiniń zańdar jobalaryn qaraýdyń basymdylyğyn belgileýge, sondaı-aq osy joba jedel qaralady dep jarııalaýğa quqyğy bar, bul Parlament zań jobasyn engizilgen kúnnen bastap bir aı ishinde qaraýğa tıisti ekenin bildiredi. Parlament osy talapty oryndamasa, Respýblıka Prezıdenti zań kúshi bar Jarlyq shyğarýğa haqyly, ol Parlament Konstıtýsııa belgilegen tártippen jańa zań qabyldağanğa deıin qoldanylady. 
3. Parlament asa mańyzdy qoğamdyq qatynastardy retteıtin, mynalarğa: 
1) jeke jáne zańdy tulğalardyń quqyq sýb‘ektiligine, azamattardyń quqyqtary men bostandyqtaryna, jeke jáne zańdy tulğalardyń mindetteri men jaýapkershiligine; 
2) menshik rejımine jáne ózge de múliktik quqyqtarğa; 
3) memlekettik organdar men jergilikti ózin-ózi basqarý organdaryn uıymdastyrý men olardyń qyzmetiniń, memlekettik jáne áskerı qyzmettiń negizderine; 
4) salyq salýğa, alymdar men basqa da mindetti tólemderdi belgileýge; 
5) respýblıkalyq bıudjetke; 
6) sot qurylysy men sotta is júrgizý máselelerine; 
7) bilim berýge, densaýlyq saqtaýğa jáne áleýmettik qamsyzdandyrýğa; 
8) kásiporyndar men olardyń múlkin jekeshelendirýge; 
9) aınaladağy ortany qorğaýğa; 
10) respýblıkanyń ákimshilik-aýmaqtyq qurylysyna; 
11) memleket qorğanysy men qaýipsizdigin qamtamasyz etýge qatysty negizgi prınsıpter men normalardy belgileıtin zańdar shyğarýğa haqyly. 
Ózge qatynastardyń barlyğy zańğa táýeldi aktilermen retteledi. 
4. Májilis depýtattary qarağan jáne jalpy sanynyń kópshilik daýsymen maquldanğan zań jobasy Senatqa beriledi, ol onda ári ketkende alpys kúnniń ishinde qaralady. Senat depýtattary jalpy sanynyń kópshilik daýsymen qabyldanğan joba zańğa aınalady jáne on kúnniń ishinde Prezıdenttiń qol qoıuyna beriledi. Tutas alğanda, Senat depýtattary jalpy sanynyń kópshilik daýsymen qabyldanbağan joba Májiliske qaıtarylady. Eger Májilis depýtattary jalpy sanynyń úshten ekisiniń kópshilik daýsymen jobany qaıtadan maquldasa, ol Senatqa qaıta talqylaýğa jáne daýysqa salýğa beriledi. Qaıta qabyldanbağan zań jobasyn sol sessııa barysynda qaıtadan engizýge bolmaıdy. 
5. Senat depýtattary jalpy sanynyń kópshilik daýsymen zań jobasyna engizilgen ózgertýler men tolyqtyrýlar Májiliske jiberiledi. Eger Májilis depýtattardyń jalpy sanynyń kópshilik daýsymen usynylğan ózgertýlermen jáne tolyqtyrýlarmen kelisse, zań qabyldandy dep esepteledi. Eger Májilis naq sondaı kópshilik daýyspen Senat engizgen ózgertýler men tolyqtyrýlarğa qarsy bolsa, Palatalar arasyndağy kelispeýshilik kelisý rásimi arqyly sheshiledi. 
5-1. Májilis depýtattary qarağan jáne olardyń jalpy sanynyń keminde úshten ekisiniń daýsymen maquldanğan konstıtýsııalyq zań jobasy Senatqa beriledi, onda alpys kúnnen asyrylmaı qaralady. Senat depýtattarynyń jalpy sanynyń keminde úshten ekisiniń daýsymen qabyldanğan joba konstıtýsııalyq zańğa aınalady jáne on kún ishinde Respýblıka Prezıdentine qol qoıuğa usynylady. Konstıtýsııalyq zań jobasyn tutastaı qabyldamaýdy Májilis nemese Senat Palata depýtattary jalpy sanynyń kópshilik daýsymen júzege asyrady. 
Senat depýtattary jalpy sanynyń keminde úshten ekisiniń daýsymen konstıtýsııalyq zań jobasyna engizilgen ózgerister men tolyqtyrýlar Májiliske jiberiledi. Eger Májilis depýtattardyń keminde úshten ekisiniń daýsymen Senat engizgen ózgeristermen jáne tolyqtyrýlarmen kelisse, konstıtýsııalyq zań qabyldandy dep esepteledi. Eger Májilis, Senat engizgen ózgerister men tolyqtyrýlar boıynsha daýys berý kezinde olarmen depýtattardyń keminde úshten ekisiniń daýsymen kelispese, onda palatalar arasyndağy kelispeýshilikter kelisý rásimderi arqyly sheshiledi. 
6. Memlekettik kiristi qysqartýdy nemese memlekettik shyğysty kóbeıtýdi kózdeıtin zańdardyń jobalary Respýblıka Úkimetiniń oń qorytyndysy bolğanda ğana engizilýi múmkin. Respýblıka Prezıdentiniń zań shyğarý bastamasy tártibimen Parlament Májilisine engizilgen zańnamalyq aktilerdiń jobalary úshin mundaı qorytyndynyń bolýy talap etilmeıdi. 
7. Úkimet engizgen zań jobasynyń qabyldanbaýyna baılanysty Prem‘er-Mınıstr Parlament palatalarynyń birlesken otyrysynda Úkimetke senim týraly másele qoıuğa haqyly. Bul másele boıynsha daýys berý senim týraly másele qoıylğan sátten bastap qyryq segiz sağattan erte ótkizilmeıdi. Eger senimsizdik bildirý týraly usynys palatalardyń árqaısysynyń depýtattary jalpy sanynyń kópshilik daýsyn ala almasa, zań jobasy daýysqa salynbaı qabyldandy dep esepteledi. Alaıda Úkimet bul quqyqty jylyna eki retten artyq paıdalana almaıdy. 
62-bap 
1. Parlament Respýblıkanyń búkil aýmağynda mindetti kúshi bar Qazaqstan Respýblıkasynyń zańdary, Parlamenttiń qaýlylary, Senat pen Májilistiń qaýlylary túrinde zań aktilerin qabyldaıdy. 
2. Respýblıkanyń zańdary Respýblıka Prezıdenti qol qoığannan keıin kúshine enedi. 
3. Konstıtýsııağa ózgertýler men tolyqtyrýlar ár Palata depýtattary jalpy sanynyń keminde tórtten úshiniń kópshilik daýsymen engiziledi. 
4. Konstıtýsııalyq zańdar Konstıtýsııada kózdelgen máseleler boıynsha ár Palata depýtattarynyń jalpy sanynyń keminde úshten ekisiniń kópshilik daýsymen qabyldanady. 
5. Parlament pen onyń Palatalarynyń zań aktileri, eger Konstıtýsııada ózgeshe kózdelmese, Palatalar depýtattary jalpy sanynyń kópshilik daýsymen qabyldanady. 
6. Qazaqstan Respýblıkasynyń Konstıtýsııasyna ózgerister men tolyqtyrýlar engizý máseleleri boıynsha keminde eki oqylym ótkizý mindetti. 
7. Respýblıkanyń zańdary, Parlament pen onyń Palatalarynyń qaýlylary Konstıtýsııağa qaıshy kelmeýge tıis. Parlament pen onyń Palatalarynyń qaýlylary zańdarğa qaıshy kelmeýge tıis. 
8. Respýblıkanyń zań jáne ózge de normatıvtik quqyqtyq aktilerin ázirleý, usyný, talqylaý, kúshine engizý jáne jarııalaý tártibi arnaýly zańmen jáne Parlament pen onyń Palatalarynyń reglamentterimen retteledi. 
63-bap 
1. Respýblıka Prezıdenti Parlament palatalary tórağalarymen jáne Prem‘er-Mınıstrmen konsýl‘tasııalardan keıin Parlamentti nemese Parlament Májilisin tarata alady. 
2. Parlamentti jáne Parlament Májilisin tótenshe nemese soğys jağdaıy kezeńinde, Prezıdent ókilettiginiń sońğy alty aıynda, sondaı-aq osynyń aldyndağy taratýdan keıingi bir jyl ishinde taratýğa bolmaıdy. 

V bólim. ÚKIMET
64-bap 
1. Úkimet Qazaqstan Respýblıkasynyń atqarýshy bıligin júzege asyrady, atqarýshy organdardyń júıesin basqarady jáne olardyń qyzmetine basshylyq jasaıdy. 
2. Úkimet alqaly organ bolyp tabylady jáne óziniń búkil qyzmetinde Respýblıka Prezıdentiniń aldynda jaýapty, al Konstıtýsııada kózdelgen jağdaılarda Parlament Májilisiniń jáne Parlamenttiń aldynda jaýapty. 
3. Konstıtýsııanyń 57-babynyń 6) tarmaqshasynda kózdelgen rette Úkimet músheleri Parlament palatalaryna esep beredi. 
4. Úkimettiń quzyreti, uıymdastyrylýy men qyzmet tártibi konstıtýsııalyq zańmen belgilenedi. 
65-bap 
1. Qazaqstan Respýblıkasynyń Prezıdenti Úkimetti Konstıtýsııada kózdelgen tártippen qurady. 
2. Respýblıka Prem‘er-Mınıstri tağaıyndalğannan keıingi on kún merzim ishinde Prem‘er-Mınıstr Úkimettiń qurylymy men quramy týraly Respýblıka Prezıdentine usynys engizedi. 
3. Úkimet músheleri Qazaqstan halqy men Prezıdentine ant beredi. 
66-bap 
Qazaqstan Respýblıkasynyń Úkimeti: 
1) memlekettiń áleýmettik-ékonomıkalyq saıasatynyń, onyń qorğanys qabiletiniń, qaýipsizdiginiń, qoğamdyq tártipti qamtamasyz etýdiń negizgi bağyttaryn ázirleıdi jáne olardyń júzege asyrylýyn uıymdastyrady; 
2) Parlamentke respýblıkalyq bıudjetti jáne onyń atqarylýy týraly esepti usynady, bıudjettiń atqarylýyn qamtamasyz etedi; 
3) Májiliske zań jobalaryn engizedi jáne zańdardyń oryndalýyn qamtamasyz etedi; 
4) memlekettik menshikti basqarýdy uıymdastyrady; 
5) Respýblıkanyń syrtqy saıasatyn júrgizý jóninde sharalar ázirleıdi; 
6) mınıstrlikterdiń, memlekettik komıtetterdiń, ózge de ortalyq jáne jergilikti atqarýshy organdardyń qyzmetine basshylyq jasaıdy; 
7) Respýblıkanyń mınıstrlikteri, memlekettik komıtetteri, ózge de ortalyq jáne jergilikti atqarýshy organdary aktileriniń kúshin tolyq nemese qoldanylý bóliginde joıady nemese toqtata turady; 
8) Úkimet quramyna kirmeıtin ortalyq atqarýshy organdardyń basshylaryn qyzmetke tağaıyndaıdy jáne qyzmetten bosatady; 
9) Qazaqstan Respýblıkasynyń 1998 jylğy 7 qazandağy № 284-I Zańymen alynyp tastaldy. 
10) ózine Konstıtýsııamen, zańdarmen jáne Prezıdent aktilerimen júktelgen ózge de qyzmetterdi oryndaıdy. 
67-bap 
Qazaqstan Respýblıkasynyń Prem‘er-Mınıstri: 
1) Úkimet qyzmetin uıymdastyryp, oğan basshylyq jasaıdy jáne onyń jumysy úshin derbes jaýap beredi; 
2) Qazaqstan Respýblıkasynyń 2007 jylğy 21 mamyrdağy № 254-III Zańymen alynyp tastaldy. 
3) Úkimet qaýlylaryna qol qoıady; 
4) Úkimet qyzmetiniń negizgi bağyttary jóninde jáne onyń asa mańyzdy barlyq sheshimderi jóninde Prezıdentke baıandap otyrady; 
5) Úkimet qyzmetin uıymdastyrýğa jáne basshylyq jasaýğa baılanysty basqa da qyzmetterdi atqarady. 
68-bap 
1. Úkimet músheleri óz quzyreti sheginde sheshimder qabyldaýda derbestikke ıe ári ózderine bağynysty memlekettik organdardyń jumysy úshin Qazaqstan Respýblıkasy Prem‘er-Mınıstriniń aldynda jeke-dara jaýap beredi. Úkimettiń júrgizip otyrğan saıasatymen kelispeıtin nemese ony júrgizbeıtin Úkimet múshesi ornynan túsýge ótinish beredi ne ol laýazymnan bosatylýğa tıis. 
2. Úkimet músheleriniń ókildi organnyń depýtattary bolýğa, oqytýshylyq, ğylymı nemese ózge shyğarmashylyq qyzmetterdi qospağanda, ózge de aqy tólenetin jumysty atqarýğa, kásipkerlik ispen shuğyldanýğa, zańnamağa sáıkes ózderiniń laýazymdyq mindetteri bolyp tabylatyn jağdaılardy qospağanda, kommersııalyq uıymnyń basshy organynyń nemese baıqaýshy keńesiniń quramyna kirýge quqyğy joq. 
69-bap 
1. Qazaqstan Respýblıkasynyń Úkimeti óz quzyretiniń máseleleri boıynsha Respýblıkanyń búkil aýmağynda mindetti kúshi bar qaýlylar shyğarady. 
2. Respýblıkanyń Prem‘er-Mınıstri Respýblıkanyń búkil aýmağynda mindetti kúshi bar ókimder shyğarady. 
3. Úkimettiń qaýlylary jáne Prem‘er-Mınıstrdiń ókimderi Konstıtýsııağa, zań aktilerine, Respýblıka Prezıdentiniń jarlyqtary men ókimderine qaıshy kelmeýge tıis. 
70-bap 
1. Úkimet jańadan saılanğan Qazaqstan Respýblıkasy Prezıdentiniń aldynda óz ókilettigin doğarady. Respýblıkanyń Prem‘er-Mınıstri jańadan saılanğan Parlament Májilisiniń aldynda Úkimetke senim týraly másele qoıady. Májilis senim bildirgen jağdaıda, eger Respýblıka Prezıdenti ózgeshe sheshim qabyldamasa, Úkimet óz mindetterin atqarýdy jalğastyra beredi. 
2. Eger Úkimet jáne onyń kez kelgen múshesi ózderine júktelgen mindetterdi odan ári júzege asyrý múmkin emes dep eseptese, olar Respýblıkanyń Prezıdentine óz ornynan túsetini týraly málimdeýge haqyly. 
3. Parlament Májilisi nemese Parlament Úkimetke senimsizdik bildirgen jağdaıda Úkimet ornynan túsetini týraly Respýblıka Prezıdentine málimdeıdi. 
4. Ornynan túsýdi qabyldaý nemese qabyldamaý týraly máseleni Respýblıkanyń Prezıdenti on kún merzimde qaraıdy. 
5. Ornynan túsýdi qabyldaý Úkimettiń ne onyń tıisti múshesiniń ókilettigi toqtatylğanyn bildiredi. Prem‘er-Mınıstrdiń ornynan túsýin qabyldaý búkil Úkimettiń ókilettigi toqtatylğanyn bildiredi. 
6. Úkimettiń nemese onyń múshesiniń ornynan túsýi qabyldanbağan jağdaıda Prezıdent oğan mindetterin odan ári júzege asyrýdy tapsyrady. 
7. Respýblıkanyń Prezıdenti óz bastamasy boıynsha Úkimettiń ókilettigin toqtatý týraly sheshim qabyldaýğa jáne onyń kez kelgen múshesin qyzmetten bosatýğa haqyly. Prem‘er-Mınıstrdi qyzmetinen bosatý búkil Úkimettiń ókilettigi toqtatylğanyn bildiredi. 

VI bólim. KONSTITÝSIIaLYQ KEŃES
71-bap 
1. Qazaqstan Respýblıkasynyń Konstıtýsııalyq Keńesi jeti músheden turady, olardyń ókilettigi alty jylğa sozylady. Respýblıkanyń éks-Prezıdentteri quqyğy boıynsha ğumyr boıy Konstıtýsııalyq Keńestiń músheleri bolyp tabylady. 
2. Konstıtýsııalyq Keńestiń Tórağasyn Respýblıkanyń Prezıdenti tağaıyndaıdy jáne daýys teń bólingen jağdaıda onyń daýsy sheshýshi bolyp tabylady. 
3. Konstıtýsııalyq Keńestiń eki múshesin - Respýblıka Prezıdenti, eki-eki músheden tıisinshe Senat pen Májilis tağaıyndaıdy. Konstıtýsııalyq Keńes músheleriniń jartysy árbir úsh jyl saıyn jańartylyp otyrady. 
4. Konstıtýsııalyq Keńestiń Tórağasy men múshesiniń qyzmeti depýtattyq mandatpen, oqytýshylyq, ğylymı nemese ózge shyğarmashylyq qyzmetterdi qospağanda, ózge de aqy tólenetin jumysty atqarýmen, kásipkerlikpen aınalysýmen, kommersııalyq uıymnyń basshy organynyń nemese baıqaýshy keńesiniń quramyna kirýmen syıyspaıdy. 
5. Konstıtýsııalyq Keńestiń Tórağasy men múshelerin ózderiniń ókilettigi merzimi ishinde tutqynğa alýğa, kúshtep ákelýge, oğan sot tártibimen belgilenetin ákimshilik jazalaý sharalaryn qoldanýğa, qylmys ústinde ustalğan nemese aýyr qylmystar jasağan retterdi qospağanda, Parlamenttiń kelisiminsiz qylmystyq jaýapqa tartýğa bolmaıdy. 
6. Konstıtýsııalyq Keńestiń uıymdastyrylýy men qyzmeti konstıtýsııalyq zańmen retteledi33. 
72-bap 
1. Konstıtýsııalyq Keńes Qazaqstan Respýblıkasy Prezıdentiniń, Senat Tórağasynyń, Májilis Tórağasynyń, Parlament depýtattary jalpy sanynyń keminde besten bir bóliginiń, Prem‘er-Mınıstrdiń ótinishi boıynsha: 
1) daý týğan jağdaıda Respýblıka Prezıdentiniń, Parlament depýtattarynyń saılaýyn ótkizýdiń durystyğy jáne respýblıkalyq referendým ótkizý týraly máseleni sheshedi; 
2) Parlament qabyldağan zańdardyń Respýblıka Konstıtýsııasyna sáıkestigin Prezıdent qol qoığanğa deıin qaraıdy; 
2-1) Parlament jáne onyń palatalary qabyldağan qaýlylardyń Respýblıka Konstıtýsııasyna sáıkestigin qaraıdy; 
3) Respýblıkanyń halyqaralyq sharttaryn bekitkenge deıin olardyń Konstıtýsııağa sáıkestigin qaraıdy; 
4) Konstıtýsııanyń normalaryna resmı túsindirme beredi; 
5) Konstıtýsııanyń 47-babynyń 1 jáne 2-tarmaqtarynda kózdelgen retterde qorytyndylar beredi. 
2. Konstıtýsııalyq Keńes sottardyń ótinishterin Konstıtýsııanyń 78-babynda belgilengen retterde qaraıdy. 
73-bap 
1. Konstıtýsııalyq Keńeske Konstıtýsııanyń 72-babynyń 1-tarmağynyń 1)-tarmaqshasynda kórsetilgen máseleler boıynsha ótinish jasalğan rette, Prezıdenttiń qyzmetine kirisýi, Parlamenttiń saılanğan depýtattaryn tirkeý ne respýblıkalyq referendýmnyń nátıjelerin shyğarý toqtatyla turady. 
2. Konstıtýsııalyq Keńeske Konstıtýsııanyń 72-babynyń 1-tarmağynyń 2) jáne 3)-tarmaqshalarynda kórsetilgen máseleler boıynsha ótinish jasalğan rette, tıisti aktilerge qol qoıu ne olardy bekitý merziminiń ótýi toqtatyla turady. 
3. Konstıtýsııalyq Keńes ótinishter túsken kúnnen bastap bir aı ishinde óz sheshimin shyğarady. Eger másele keıinge qaldyrýğa bolmaıtyn bolsa, Respýblıka Prezıdentiniń talaby boıynsha bul merzim on kúnge deıin qysqartylýy múmkin. 
4. Konstıtýsııalyq Keńestiń sheshimine tolyğymen nemese bir bóligine Respýblıkanyń Prezıdenti qarsylyq bildirýi múmkin, bul qarsylyq Konstıtýsııalyq Keńes músheleri jalpy sanynyń úshten ekisiniń daýsymen eńseriledi. Prezıdent qarsylyğy eńserilmegen jağdaıda, Konstıtýsııalyq Keńestiń sheshimi qabyldanbady dep esepteledi. 
74-bap 
1. Qazaqstan Respýblıkasynyń Konstıtýsııasyna sáıkes emes dep tanylğan zańdar men halyqaralyq sharttarğa qol qoıylmaıdy ne, tıisinshe, bekitilmeıdi jáne kúshine engizilmeıdi. 
2. Konstıtýsııalyq emes dep tanylğan, onyń ishinde adamnyń jáne azamattyń Konstıtýsııada baıandy etilgen quqyqtary men bostandyqtaryna nuqsan keltiredi dep tanylğan zańdar men ózge de normatıvtik quqyqtyq aktilerdiń kúshi joıylady jáne qoldanylýğa jatpaıdy. 
3. Konstıtýsııalyq Keńestiń sheshimderi qabyldanğan kúnnen bastap kúshine enedi, Respýblıkanyń búkil aýmağynda jalpyğa birdeı mindetti, túpkilikti bolyp tabylady jáne shağymdanýğa jatpaıdy.

VII bólim. SOTTAR JÁNE SOT TÓRELIGI
75-bap 
1. Qazaqstan Respýblıkasynda sot tóreligin tek sot qana júzege asyrady. 
2. Sot bıligi sotta is júrgizýdiń azamattyq, qylmystyq jáne zańmen belgilengen ózge de nysandary arqyly júzege asyrylady. Zańda kózdelgen jağdaılarda qylmystyq sot isin júrgizý alqabılerdiń qatysýymen júzege asyrylady. 
3. Zańmen qurylğan Respýblıkanyń Joğarğy Soty, Respýblıkanyń jergilikti jáne basqa da sottary Respýblıkanyń sottary bolyp tabylady. 
4. Respýblıkanyń sot júıesi Respýblıka Konstıtýsııasymen jáne konstıtýsııalyq zańmen belgilenedi. Qandaı da bir ataýmen arnaýly jáne tótenshe sottardy qurýğa jol berilmeıdi. 
76-bap 
1. Sot bıligi Qazaqstan Respýblıkasynyń atynan júzege asyrylady jáne ózine azamattar men uıymdardyń quqyqtaryn, bostandyqtary men zańdy múddelerin qorğaýdy, Respýblıkanyń Konstıtýsııasynyń, zańdarynyń, ózge de normatıvtik quqyqtyq aktileriniń, halyqaralyq sharttarynyń oryndalýyn qamtamasyz etýdi maqsat etip qoıady. 
2. Sot bıligi Respýblıka Konstıtýsııasynyń, zańdarynyń, ózge de normatıvtik quqyqtyq aktileriniń, halyqaralyq sharttarynyń negizinde týyndaıtyn barlyq ister men daýlarğa qoldanylady. 
3. Sottar sheshimderiniń, úkimderi men ózge de qaýlylarynyń Respýblıkanyń búkil aýmağynda mindetti kúshi bolady. 
77-bap 
1. Sýd‘ıa sot tóreligin iske asyrý kezinde táýelsiz jáne Konstıtýsııa men zańğa ğana bağynady. 
2. Sot tóreligin iske asyrý jónindegi sottyń qyzmetine qandaı da bolsyn aralasýğa jol berilmeıdi, jáne ol zań boıynsha jaýapkershilikke ákep soğady. Naqty ister boıynsha sýd‘ıalar esep bermeıdi. 
3. Zańdy qoldanğan kezde sýd‘ıa tómendegi prınsıpterdi basshylyqqa alýğa tıis: 
1) adamnyń kináli ekendigi zańdy kúshine engen sot úkimimen tanylğansha ol jasalğan qylmysqa kináli emes dep esepteledi; 
2) bir quqyq buzýshylyq úshin eshkimdi de qaıtadan qylmystyq nemese ákimshilik jaýapqa tartýğa bolmaıdy; 
3) ózine zańmen kózdelgen sottylyğyn onyń kelisiminsiz eshkimniń ózgertýine bolmaıdy; 
4) sotta árkim óz sózin tyńdatýğa quqyly; 
5) jaýapkershilikti belgileıtin nemese kúsheıtetin, azamattarğa jańa mindettemeler júkteıtin nemese olardyń jağdaıyn nasharlatatyn zańdardyń keri kúshi bolmaıdy. Eger quqyq buzýshylyq jasalğannan keıin ol úshin jaýapkershilik zańmen alynyp tastalsa nemese jeńildetilse, jańa zań qoldanylady; 
6) aıyptalýshy óziniń kinásizdigin dáleldeýge mindetti emes; 
7) eshkim ózine-ózi, jubaıyna (zaıybyna) jáne zańmen belgilengen shektegi jaqyn týystaryna qarsy aığaq berýge mindetti emes. Dinı qyzmetshiler ózderine senip syryn ashqandarğa qarsy kýáger bolýğa mindetti emes; 
8) adamnyń kináli ekendigi jónindegi kez kelgen kúdik aıyptalýshynyń paıdasyna qarastyrylady; 
9) zańsyz tásilmen alynğan aığaqtardyń zańdy kúshi bolmaıdy. Eshkim óziniń jeke moıyndaýy negizinde ğana sottalýğa tıis emes; 
10) qylmystyq zańdy uqsastyğyna qaraı qoldanýğa jol berilmeıdi. 
4. Konstıtýsııamen belgilengen sot tóreliginiń prınsıpteri Respýblıkanyń barlyq sottary men sýd‘ıalaryna ortaq jáne biryńğaı bolyp tabylady. 
78-bap 
Sottardyń Konstıtýsııamen baıandy etilgen adamnyń jáne azamattyń quqyqtary men bostandyqtaryna nuqsan keltiretin zańdar men ózge de normatıvtik quqyqtyq aktilerdi qoldanýğa haqysy joq. Eger sot qoldanylýğa tıisti zań nemese ózge de normatıvtik quqyqtyq akt Konstıtýsııamen baıandy etilgen adamnyń jáne azamattyń quqyqtary men bostandyqtaryna nuqsan keltiredi dep tapsa, is júrgizýdi toqtata turýğa jáne osy aktini konstıtýsııalyq emes dep taný týraly usynyspen Konstıtýsııalyq Keńeske júginýge mindetti. 
79-bap 
1. Sottar turaqty sýd‘ıalardan turady, olardyń táýelsizdigi Konstıtýsııamen jáne zańmen qorğalady. Sýd‘ıanyń ókilettigi tek zańda belgilengen negizder boıynsha ğana toqtatylýy nemese kidirtilýi múmkin. 
2. Sýd‘ıany tutqynğa alýğa, kúshtep ákelýge, oğan sot tártibimen belgilenetin ákimshilik jazalaý sharalaryn qoldanýğa, qylmys ústinde ustalğan nemese aýyr qylmys jasağan retterdi qospağanda, Respýblıka Joğary Sot Keńesiniń qorytyndysyna negizdelgen Qazaqstan Respýblıkasy Prezıdentiniń kelisiminsiz ne Konstıtýsııanyń 55-babynyń 3)-tarmaqshasynda belgilengen jağdaıda, - Senattyń kelisiminsiz qylmystyq jaýapqa tartýğa bolmaıdy. 
3. Respýblıkanyń jıyrma bes jasqa tolğan, joğary zań bilimi, zań mamandyğy boıynsha keminde eki jyl jumys stajy bar jáne biliktilik emtıhanyn tapsyrğan azamattary sýd‘ıa bola alady. Respýblıka sottarynyń sýd‘ıalaryna zań boıynsha qosymsha talaptar belgilenýi múmkin. 
4. Sýd‘ıanyń qyzmeti depýtattyq mandatpen, oqytýshylyq, ğylymı nemese ózge shyğarmashylyq qyzmetterdi qospağanda, ózge de aqy tólenetin jumysty atqarýmen, kásipkerlikpen aınalysýmen, kommersııalyq uıymnyń basshy organynyń nemese baıqaýshy keńesiniń quramyna kirýmen syıyspaıdy. 
80-bap 
Sottardy qarjylandyrý, sýd‘ıalardy turğyn úımen qamtamasyz etý respýblıkalyq bıudjet qarajaty esebinen júrgiziledi jáne ol sot tóreligin tolyq ári táýelsiz júzege asyrý múmkindigin qamtamasyz etýge tıis. 
81-bap 
Qazaqstan Respýblıkasynyń Joğarğy Soty azamattyq, qylmystyq, jergilikti jáne basqa da sottarda qaralatyn ózge de ister jónindegi joğary sot organy bolyp tabylady, zańda kózdelgen is júrgizý nysandarynda olardyń qyzmetin qadağalaýdy júzege asyrady, sot praktıkasynyń máseleleri boıynsha túsiniktemeler berip otyrady. 
82-bap 
1. Qazaqstan Respýblıkasy Joğarğy Sotynyń Tórağasyn jáne sýd‘ıalaryn Joğary Sot Keńesiniń kepildemesine negizdelgen Respýblıka Prezıdentiniń usynýymen Senat saılaıdy. 
2. Jergilikti jáne basqa da sottardyń tórağalary men sýd‘ıalaryn Joğary Sot Keńesiniń kepildemesi boıynsha Respýblıka Prezıdenti qyzmetke tağaıyndaıdy. 
3. Sottarda konstıtýsııalyq zańğa sáıkes sot alqalary qurylýy múmkin. Sot alqalary tórağalaryna ókilettikter berý tártibi konstıtýsııalyq zańmen belgilenedi. 
4. Joğary Sot Keńesi Respýblıka Prezıdenti tağaıyndaıtyn Tórağadan jáne basqa da adamdardan quralady. 
5. Joğary Sot Keńesiniń mártebesi jáne jumysyn uıymdastyrý zańmen belgilenedi. 
83-bap 
1. Prokýratýra memleket atynan Respýblıkanyń aýmağynda zańdardyń, Qazaqstan Respýblıkasynyń Prezıdenti jarlyqtarynyń jáne ózge de normatıvtik quqyqtyq aktilerdiń dálme-dál ári birkelki qoldanylýyn, jedel-izdestirý qyzmetiniń, anyqtaý men tergeýdiń, ákimshilik jáne oryndaýshylyq is júrgizýdiń zańdylyğyn joğary qadağalaýdy júzege asyrady, zańdylyqtyń kez kelgen buzylýyn anyqtaý men joıu jóninde sharalar qoldanady, sondaı-aq Respýblıka Konstıtýsııasy men zańdaryna qaıshy keletin zańdar men basqa da quqyqtyq aktilerge narazylyq bildiredi. Prokýratýra sotta memleket múddesin bildiredi, sondaı-aq zańmen belgilengen jağdaıda, tártipte jáne shekte qylmystyq qýğyndaýdy júzege asyrady. 
2. Respýblıka Prokýratýrasy tómengi prokýrorlardy joğary turğan prokýrorlarğa jáne Respýblıka Bas Prokýroryna bağyndyra otyryp, biryńğaı ortalyqtandyrylğan júıe quraıdy. Ol óz ókilettigin basqa memlekettik organdardan, laýazymdy adamdardan táýelsiz júzege asyrady jáne Respýblıka Prezıdentine ğana esep beredi. 
3. Respýblıkanyń Bas Prokýroryn óz ókilettigi merzimi ishinde tutqynğa alýğa, kúshtep ákelýge, oğan sot tártibimen ákimshilik jazalaý sharalaryn qoldanýğa, qylmys ústinde ustalğan nemese aýyr qylmystar jasağan retterdi qospağanda, Senattyń kelisiminsiz qylmystyq jaýapqa tartýğa bolmaıdy. Bas Prokýror ókilettiginiń merzimi bes jyl. 
4. Respýblıka prokýratýrasynyń quzyreti, uıymdastyrylýy men qyzmet tártibi zańmen belgilenedi. 
84-bap 
84-bap Qazaqstan Respýblıkasynyń 2007 jylğy 21 mamyrdağy № 254-III Zańymen alynyp tastaldy. 

VIII bólim. JERGILIKTI MEMLEKETTIK BASQARÝ JÁNE 
ÓZIN-ÓZI BASQARÝ
85-bap 
Jergilikti memlekettik basqarýdy tıisti aýmaqtağy istiń jaı-kúıine jaýapty jergilikti ókildi jáne atqarýshy organdar júzege asyrady. 
86-bap 
1. Jergilikti ókildi organdar - máslıhattar tıisti ákimshilik-aýmaqtyq bólinistegi halyqtyń erkin bildiredi jáne jalpymemlekettik múddelerdi eskere otyryp, ony iske asyrýğa qajetti sharalardy belgileıdi, olardyń júzege asyrylýyn baqylaıdy. 
2. Máslıhattardy jalpyğa birdeı, teń, tóte saılaý quqyğy negizinde jasyryn daýys berý arqyly bes jyl merzimge halyq saılaıdy. 
3. Qazaqstan Respýblıkasynyń jıyrma jasqa tolğan azamaty máslıhat depýtaty bolyp saılana alady. Respýblıka azamaty bir máslıhattyń ğana depýtaty bola alady. 
4. Máslıhattardyń qaraýyna mynalar jatady: 
1) aýmaqty damytý josparlaryn, ékonomıkalyq jáne áleýmettik bağdarlamalaryn, jergilikti bıudjetti jáne olardyń atqarylýy týraly esepterdi bekitý; 
2) ózderiniń qaraýyna jatqyzylğan jergilikti ákimshilik-aýmaqtyq qurylys máselelerin sheshý; 
3) zańmen máslıhat quzyretine jatqyzylğan máseleler boıynsha jergilikti atqarýshy organdar basshylarynyń esepterin qaraý; 
4) máslıhattyń turaqty komıssııalaryn jáne ózge de jumys organdaryn qurý, olardyń qyzmeti týraly esepterdi tyńdaý, máslıhat jumysyn uıymdastyrýğa baılanysty ózge de máselelerdi sheshý; 
5) Respýblıka zańdaryna sáıkes azamattardyń quqyqtary men zańdy múddelerin qamtamasyz etý jónindegi ózge de ókilettikterdi júzege asyrý. 
5. Máslıhattyń ókilettigin merziminen buryn Respýblıka Prezıdenti toqtatady, sondaı-aq máslıhat ózin-ózi taratý týraly sheshim qabyldağan rette de onyń ókilettigi merziminen buryn toqtatylady. 
6. Máslıhattardyń quzyreti, uıymdastyrylýy men qyzmet tártibi, olardyń depýtattarynyń quqyqtyq jağdaıy zańmen belgilenedi. 
87-bap 
1. Jergilikti atqarýshy organdar Qazaqstan Respýblıkasynyń atqarýshy organdarynyń biryńğaı júıesine kiredi, tıisti aýmaqtyń múddesi men damý qajettiligin ushtastyra otyryp, atqarýshy bıliktiń jalpy memlekettik saıasatyn júrgizýdi qamtamasyz etedi. 
2. Jergilikti atqarýshy organdardyń qaraýyna mynalar jatady: 
1) aýmaqty damytý josparlaryn, ékonomıkalyq jáne áleýmettik bağdarlamalaryn, jergilikti bıudjetti ázirleý jáne olardyń atqarylýyn qamtamasyz etý; 
2) kommýnaldyq menshikti basqarý; 
3) jergilikti atqarýshy organdardyń basshylaryn qyzmetke tağaıyndaý jáne qyzmetten bosatý, jergilikti atqarýshy organdardyń jumysyn uıymdastyrýğa baılanysty ózge de máselelerdi sheshý; 
4) jergilikti memlekettik basqarý múddesine saı Respýblıka zańdarymen jergilikti atqarýshy organdarğa júkteletin ózge de ókilettikterdi júzege asyrý. 
3. Jergilikti atqarýshy organdy Respýblıka Prezıdenti men Úkimetiniń ókili bolyp tabylatyn tıisti ákimshilik-aýmaqtyq bólinistiń ákimi basqarady. 
4. Oblystardyń, respýblıkalyq mańyzy bar qalalardyń jáne astananyń ákimderin qyzmetke tıisinshe oblystardyń, respýblıkalyq mańyzy bar qalalardyń jáne astananyń máslıhattarynyń kelisimimen Respýblıka Prezıdenti tağaıyndaıdy. Ózge ákimshilik-aýmaqtyq bólinisterdiń ákimderi qyzmetke Qazaqstan Respýblıkasynyń Prezıdenti aıqyndağan tártippen tağaıyndalady nemese saılanady. Respýblıka Prezıdenti óziniń uığarýy boıynsha ákimderdi qyzmetterinen bosatýğa haqyly. 
5. Máslıhat depýtattarynyń jalpy sanynyń keminde besten biriniń bastamasy boıynsha ákimge senimsizdik bildirý týraly másele qoıylýy múmkin. Bul jağdaıda máslıhat óz depýtattarynyń jalpy sanynyń kópshilik daýsymen ákimge senimsizdik bildirýge jáne ony qyzmetinen bosatý jóninde tıisinshe Respýblıka Prezıdentiniń ne joğary turan ákimniń aldyna másele qoıuğa haqyly. Oblystar, respýblıkalyq mańyzy bar qalalar jáne astana ákimderiniń ókilettigi jańadan saılanğan Respýblıka Prezıdenti qyzmetine kirisken kezde toqtatylady. 
6. Jergilikti atqarýshy organdardyń quzyreti, uıymdastyrylýy jáne olardyń qyzmet tártibi zańmen belgilenedi. 
88-bap 
1. Máslıhattar óz quzyretindegi máseleler boıynsha sheshimder, al ákimder - tıisti ákimshilik-aýmaqtyq bólinistiń aýmağynda oryndalýğa mindetti sheshimder men ókimder qabyldaıdy. 
2. Máslıhattardyń jergilikti bıudjet kirisin qysqartýdy nemese jergilikti bıudjet shyğysyn ulğaıtýdy kózdeıtin sheshimderiniń jobalary ákimniń oń qorytyndysy bolğan kezde ğana qaraýğa engizilýi múmkin. 
3. Qazaqstan Respýblıkasynyń Konstıtýsııasy men zańdaryna sáıkes kelmeıtin máslıhat sheshimderiniń kúshi sot tártibimen joıylýy múmkin. 
4. Ákimderdiń sheshimderi men ókimderiniń kúshin tıisinshe Qazaqstan Respýblıkasynyń Prezıdenti, Úkimeti ne joğary turğan ákim joıuy múmkin, sondaı-aq olardyń kúshi sot tártibimen joıylýy múmkin. 
89-bap 
1. Qazaqstan Respýblıkasynda jergilikti mańyzy bar máselelerdi turğyn halyqtyń ózi sheshýin qamtamasyz etetin jergilikti ózin-ózi basqarý tanylady. 
2. Jergilikti ózin-ózi basqarýdy turğyn halyq tikeleı júzege asyrady, sondaı-aq ol máslıhattar jáne halyq toptary jınaqy turatyn aýmaqtardy qamtıtyn jergilikti qoğamdastyqtardağy basqa da jergilikti ózin-ózi basqarý organdary arqyly júzege asyrylady. 
Jergilikti ózin-ózi basqarý organdaryna memlekettik fýnksııalardy júzege asyrý zańğa sáıkes berilýi múmkin. 
3. Qazaqstanda jergilikti ózin-ózi basqarýdy uıymdastyrý men olardyń qyzmeti zańmen retteledi. 
4. Jergilikti ózin-ózi basqarý organdarynyń derbestigine olardyń zańmen belgilengen ókilettigi sheginde kepildik beriledi. 

IX bólim. QORYTYNDY JÁNE ÓTPELI EREJELER
90-bap 
1. Respýblıkalyq referendýmda qabyldanğan Qazaqstan Respýblıkasynyń Konstıtýsııasy referendým nátıjeleri resmı túrde jarııalanğan kúnnen bastap kúshine enedi, sol mezgilden bastap burynğy qabyldanğan Qazaqstan Respýblıkasy Konstıtýsııasynyń kúshi joıylady. 
2. Respýblıkalyq referendýmda Konstıtýsııa qabyldanğan kún memlekettik mereke - Qazaqstan Respýblıkasynyń Konstıtýsııasy Kúni dep jarııalanady. 
91-bap 
1. Qazaqstan Respýblıkasynyń Konstıtýsııasyna Respýblıka Prezıdentiniń óz bastamasymen, Parlamenttiń nemese Úkimettiń usynysymen qabyldanğan sheshimi boıynsha ótkiziletin respýblıkalyq referendým ózgertýler men tolyqtyrýlar engizýi múmkin. Eger Prezıdent ony Parlamenttiń qaraýyna berý qajet dep uığarsa, Konstıtýsııağa engiziletin ózgertýler men tolyqtyrýlar jobasy respýblıkalyq referendýmğa shyğarylmaıdy. Mundaı jağdaıda Parlamenttiń sheshimi Konstıtýsııada belgilengen tártippen qabyldanady. Eger Respýblıka Prezıdenti Konstıtýsııağa ózgerister men tolyqtyrýlardy respýblıkalyq referendýmğa shyğarý týraly Parlamenttiń usynysyn qabyldamaı tastasa, onda Parlament Palatalarynyń árqaısysynyń depýtattary jalpy sanynyń keminde besten tórtiniń kópshilik daýsymen Parlament osy ózgerister men tolyqtyrýlardy Konstıtýsııağa engizý týraly zań qabyldaýğa haqyly. Mundaı jağdaıda Respýblıka Prezıdenti osy zańğa qol qoıady nemese ony respýblıkalyq referendýmğa shyğarady, eger respýblıkalyq referendýmğa qatysýğa quqyğy bar Respýblıka azamattarynyń jartysynan astamy daýys berýge qatyssa, ol ótkizildi dep esepteledi. Respýblıkalyq referendýmğa shyğarylğan Konstıtýsııağa ózgerister men tolyqtyrýlar, eger olar úshin oblystardyń, respýblıkalyq mańyzy bar qalalardyń jáne astananyń keminde úshten ekisinde daýys berýge qatysqan azamattardyń jartysynan astamy jaqtap daýys berse, qabyldandy dep esepteledi. 
2. Konstıtýsııada belgilengen memlekettiń birtutastyğyn jáne aýmaqtyq tutastyğyn, Respýblıkany basqarý nysanyn ózgertýge bolmaıdy. 
92-bap 
1. Konstıtýsııalyq zańdar Konstıtýsııa kúshine engen kúnnen bastap bir jyl ishinde qabyldanýğa tıis. Eger Konstıtýsııada konstıtýsııalyq dep atalğan zańdar nemese zań kúshi bar aktiler ol kúshine engen kezde qabyldanyp qoığan bolsa, onda olar Konstıtýsııağa sáıkes keltiriledi de, Qazaqstan Respýblıkasynyń konstıtýsııalyq zańdary dep esepteledi. 
2. Konstıtýsııada atalğan ózge zańdar Parlament belgileıtin tártip pen merzimde, biraq Konstıtýsııa kúshine engen kúnnen bastap eki jyldan keshiktirilmeı qabyldanýğa tıis. 
3. Respýblıka Prezıdentiniń ózine berilgen qosymsha ókilettikti júzege asyrý merzimi ishinde "Qazaqstan Respýblıkasynyń Prezıdenti men jergilikti ákimderge ýaqytsha qosymsha ókilettik berý týraly" 1993 jylğy 10 jeltoqsandağy Qazaqstan Respýblıkasynyń Zańyna sáıkes shyqqan jáne zań kúshi bar Jarlyqtary Respýblıka zańdaryn ózgertý, tolyqtyrý nemese kúshin joıu úshin kózdelgen tártippen ğana ózgertilýi, tolyqtyrylýy nemese kúshin joıuy múmkin. 1993 jylğy 28 qańtarda qabyldanğan Qazaqstan Respýblıkasy Konstıtýsııasynyń 64-babynyń 12-15, 18 jáne 20-tarmaqtarymen kózdelgen máseleler boıynsha ózine berilgen qosymsha ókilettikti júzege asyrý merzimi ishinde shyqqan Respýblıka Prezıdentiniń Jarlyqtary Respýblıka Parlamentiniń bekitýine jatpaıdy. 
4. Konstıtýsııa kúshine engen kezde qoldanylyp júrgen Qazaqstan Respýblıkasynyń zańdary oğan qaıshy kelmeıtin bóliginde qoldanylady jáne Konstıtýsııa qabyldanğan kúnnen bastap eki jyl ishinde oğan sáıkes keltirilýge tıis. 
93-bap 
Konstıtýsııanyń 7-babyn júzege asyrý maqsatynda Úkimet, jergilikti ókildi jáne atqarýshy organdar, arnaýly zańğa sáıkes, Qazaqstan Respýblıkasynyń barlyq azamattary memlekettik tildi erkin ári tegin meńgerýi úshin qajetti uıymdastyrýshylyq, materıaldyq jáne tehnıkalyq jağdaıdyń bárin jasaýğa mindetti. 
94-bap 
1. Konstıtýsııa kúshine engen kezde qoldanylyp júrgen Qazaqstan Respýblıkasynyń zańdaryna sáıkes saılanğan Qazaqstan Respýblıkasynyń Prezıdenti Konstıtýsııa belgilegen Qazaqstan Respýblıkasy Prezıdentiniń ókilettikterine ıe bolady jáne olardy 1995 jylğy 29 sáýirde respýblıkalyq referendýmda qabyldanğan sheshim boıynsha belgilengen merzim ishinde júzege asyrady. Qazaqstan Respýblıkasy Prezıdentiniń kelisimimen Respýblıka Prezıdenti ókilettiginiń qazirgi merzimi Respýblıka Parlamenti Palatalarynyń birlesken otyrysynda Palatalardyń árqaısysynyń depýtattary jalpy sanynyń kópshilik daýsymen qabyldanğan Respýblıka Parlamentiniń qaýlysymen qysqartylýy múmkin. Mundaı jağdaıda Parlament Májilisi bir aı ishinde Qazaqstan Respýblıkasy Prezıdentiniń saılaýyn tağaıyndaıdy. Osy saılaýdyń qorytyndylary boıynsha saılanğan Respýblıka Prezıdenti saılaý qorytyndylary jarııalanğan kúnnen bastap bir aı ishinde ant beredi jáne jeti jyldan keıin jeltoqsannyń birinshi jeksenbisinde ótkizilýge tıis kezekti Prezıdent saılaýynda saılanğan Respýblıka Prezıdenti qyzmetine kiriskenge deıin óz ókilettigin júzege asyrady. 
2. Konstıtýsııa kúshine engen kezde qoldanylyp júrgen Qazaqstan Respýblıkasynyń zańdaryna sáıkes saılanğan Qazaqstan Respýblıkasynyń Vıse-Prezıdenti ózi saılanğan merzim aıaqtalğanğa deıin ókilettigin saqtaıdy. 
94-1-bap 
Konstıtýsııanyń 41-baby 1-tarmağynyń Respýblıka Prezıdentiniń ókilettik merzimin belgileıtin erejesi 2005 jylğy 4 jeltoqsandağy saılaýda saılanğan Respýblıka Prezıdentiniń jeti jyldyq ókilettik merziminiń aıaqtalýyna baılanysty ótkiziletin prezıdenttik saılaý qorytyndysy boıynsha Respýblıka Prezıdenti bolyp saılanğan adamğa qoldanylatyn bolady. 
95-bap 
1. Birinshi saılanğan Senat depýtattarynyń jartysy tórt jyl merzimge, depýtattardyń ekinshi jartysy eki jyl merzimge konstıtýsııalyq zańmen belgilengen tártippen saılanady. 
2. Qazaqstan Respýblıkasy Konstıtýsııasynyń Parlament Májilisi depýtattaryn partııalyq tizimder negizinde saılaý týraly erejeleri ekinshi shaqyrylatyn Parlament Májilisi depýtattaryn saılaýdan bastap qoldanylady. 
96-bap 
Konstıtýsııa kúshine engen kúnnen bastap Qazaqstan Respýblıkasynyń Mınıstrler Kabıneti onda belgilengen Qazaqstan Respýblıkasy Úkimetiniń quqyqtaryna, mindetteri men jaýapkershiligine ıe bolady. 
97-bap 
Qazaqstan Respýblıkasynyń Konstıtýsııalyq Keńesiniń birinshi quramy bylaısha qurylady: Respýblıka Prezıdenti, Parlament Senatynyń Tórağasy men Parlament Májilisiniń Tórağasy Konstıtýsııalyq Keńestiń múshelerinen bir birden úsh jyl merzimge, al Konstıtýsııalyq Keńestiń múshelerinen bir birden alty jyl merzimge tağaıyndaıdy, Konstıtýsııalyq Keńestiń Tórağasyn Respýblıka Prezıdenti alty jyl merzimge tağaıyndaıdy. 
98-bap 
1. Konstıtýsııada kózdelgen sot tóreligi men tergeý organdary tıisti zańdarda kózdelgen tártip pen merzimde qurylady. Olar qurylğanğa deıin jumys istep turğan sot tóreligi men tergeý organdary óz ókilettikterin saqtaıdy. 
2. Qazaqstan Respýblıkasynyń Joğarğy Sotynyń jáne Joğary Tórelik Sotynyń, jergilikti sottardyń sýd‘ıalary Konstıtýsııada kózdelgen sottar qurylğanğa deıin óz ókilettikterin saqtaıdy. Sýd‘ıalardyń bos oryndary Konstıtýsııada belgilengen tártippen tolyqtyrylady. 

