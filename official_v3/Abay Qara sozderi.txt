Birinshi sóz
Bul jasqa kelgenshe jaqsy ótkizdik pe, jaman ótkizdik pe, áıteýir birtalaı ómirimizdi ótkizdik: alystyq, julystyq, aıtystyq, tartystyq - áýreshilikti kóre-kóre keldik. Endi jer ortasy jasqa keldik: qajydyq, jalyqtyq; qylyp júrgen isimizdiń baıansyzyn, baılaýsyzyn kórdik, bári qorshylyq ekenin bildik. Al, endi qalğan ómirimizdi qaıtip, ne qylyp ótkizemiz? Sony taba almaı ózim de qaıranmyn.
El bağý? Joq, elge bağym joq. Bağýsyz dertke ushyraıyn degen kisi baqpasa, ne albyrtqan, kóńili basylmağan jastar bağamyn demese, bizdi qudaı saqtasyn!
Mal bağý? Joq, bağa almaımyn. Balalar ózderine kereginshe ózderi bağar. Endi qartaığanda qyzyğyn óziń túgel kóre almaıtuğyn, ury, zalym, tilemsekterdiń azyğyn bağyp beremin dep, qalğan az ğana ómirimdi qor qylar jaıym joq.
Ğylym bağý? Joq, ğylym bağarğa da ğylym sózin sóıleser adam joq. Bilgenińdi kimge úıretersiń, bilmegenińdi kimnen surarsyń? Elsiz-kúnsizde kezdemeni jaıyp salyp, qolyna kezin alyp otyrğannyń ne paıdasy bar? Muńdasyp sher tarqatysar kisi bolmağan soń, ğylym ózi - bir tez qartaıtatuğyn kúıik.
Sofylyq qylyp, din bağý? Joq, ol da bolmaıdy, oğan da tynyshtyq kerek. Ne kóńilde, ne kórgen kúnińde bir tynyshtyq joq, osy elge, osy jerde ne qylğan sofylyq?
Balalardy bağý? Joq, bağa almaımyn. Bağar edim, qalaısha bağýdyń mánisin de bilmeımin, ne bolsyn dep bağam, qaı elge qosaıyn, qaı hareketke qosaıyn? Balalarymnyń ózine ilgeri ómiriniń, biliminiń paıdasyn tynyshtyqpenen kererlik oryn tapqanym joq, qaıda bar, ne qyl derimdi bile almaı otyrmyn, ne bol dep bağam? Ony da ermek qyla almadym.
Aqyry oıladym: osy oıyma kelgen nárselerdi qağazğa jaza bereıin, aq qağaz ben qara sııany ermek qylaıyn, kimde-kim ishinen kerekti sóz tapsa, jazyp alsyn, ıa oqysyn, keregi joq dese, óz sózim ózimdiki dedim de, aqyry osyğan baıladym, endi munan basqa eshbir jumysym joq.

Ekinshi sóz
Men bala kúnimde estýshi edim, bizdiń qazaq sartty kórse, kúlýshi edi "eneńdi uraıyn, keń qoltyq, shúldiregen tájik, Arqadan úı tóbesine salamyn dep, qamys artqan, butadan qoryqqan, kóz kórgende "áke-úke" desip, shyğyp ketse, qyzyn boqtasqan, "sart-surt degen osy" dep. Noğaıdy kórse, ony da boqtap kúlýshi edi: "túıeden qoryqqan noğaı, atqa minse - sharshap, jaıaý júrse - demin alady, noğaı degenshe, noqaı deseńshi, túkke yńğaıy kelmeıdi, soldat noğaı, qashqyn noğaı, bashalshik noğaı" dep. Orysqa da kúlýshi edi: "aýyldy kórse shapqan, jaman sasyr bas orys" dep.
Orys oıyna kelgenin qylady degen... ne aıtsa soğan nanady, "uzyn qulaqty taýyp ber depti" dep.
Sonda men oılaýshy edim: eı, qudaı-aı, bizden basqa halyqtyń bári anturğan, jaman keledi eken, eń táýir halyq biz ekenbiz dep, álgi aıtylmysh sózderdi bir úlken qyzyq kórip, qýanyp kúlýshi edim.
Endi qarap tursam, sarttyń ekpegen egini joq, shyğarmağan jemisi joq, saýdageriniń júrmegen jeri joq, qylmağan sheberligi joq. Ózimenen ózi áýre bolyp, birimenen biri eshbir shahary jaýlaspaıdy! Orysqa qaramaı turğanda qazaqtyń ólisiniń ahırettigin, tirisiniń kıimin sol jetkizip turdy. Áke balağa qımaıtuğyn malyńdy kirelep sol aıdap ketip turdy ğoı. Orysqa qarağan soń da, orystyń ónerlerin bizden olar kóp úırenip ketti. Úlken baılar da, úlken moldalar da, eptilik, qyrmyzylyq, sypaıylyq - bári solarda. Noğaığa qarasam, soldattyqqa da shydaıdy, kedeılikke de shydaıdy, qazağa da shydaıdy, molda, medrese saqtap, din kútýge de shydaıdy. Eńbek qylyp, mal tabýdyń da jónin solar biledi, saltanat, ásem de solarda. Onyń maldylaryna, quzğyn tamağymyz úshin, birimiz jalshy, birimiz qosh alýshymyz. Bizdiń eń baıymyzdy: "sániń shaqshy aıağyń bilán pyshyratyrğa qoığan ıdán túgil, shyq, sasyq kazaq", - dep úıinen qýyp shyğarady. Onyń bári - birin-biri qýyp qor bolmaı, sharýa qýyp, óner taýyp, mal taýyp, zor bolğandyq áseri. Orysqa aıtar sóz de joq, biz quly, kúńi qurly da joqpyz. Bağanağy maqtan, bağanağy qýanğan, kúlgen sózderimiz qaıda?

Úshinshi sóz
Qazaqtyń biriniń birine qaskúnem bolmağynyń, biriniń tileýin biri tilespeıtuğynynyń, ras sózi az bolatuğynynyń, qyzmetke talasqysh bolatuğynynyń, ózderiniń jalqaý bolatuğynynyń sebebi ne? Hámma ğalamğa belgili danyshpandar áldeqashan baıqağan: árbir jalqaý kisi qorqaq, qaıratsyz tartady; árbir qaıratsyz qorqaq, maqtanshaq keledi; árbir maqtanshaq qorqaq, aqylsyz, nadan keledi; árbir aqylsyz nadan, arsyz keledi; árbir arsyz jalqaýdan suramsaq, ózi toıymsyz, ónersiz, eshkimge dostyğy joq jandar shyğady.
Munyń bári tórt aıaqty maldy kóbeıteminnen basqa oıynyń joqtyğynan, ózge egin, saýda, óner, ğylym - solar sekildi nárselerge salynsa, bulaı bolmas edi. Árbir mal izdegen malym kóp bolsa, ózimdiki de, balalarym da maldy bolsa eken deıdi. Ol mal kóbeıse, malshylarğa baqtyrmaq, ózderi etke, qymyzğa toıyp, sulýdy jaılap, júırikti baılap otyrmaq. Qystaýy tarlyq qylsa, aryzy jetkendik, syıy ótkendik, baılyq qyzmetinen bireýdiń qystaýyn satyp almaq, eptep almaq, tartyp almaq. Ol qystaýynan aıyrylğan jáne bireýge tıispek, ıa bolmasa orynsyzdyğynan elden ketpek - ár qazaqtyń oıy osy.
Osylar birine biri dostyq oılaı ala ma? Kedeı kóp bolsa, aqysy kem bolar edi, maldan aıyrylğandar kóbeıse, qystaýy bosar edi dep, men anany kedeı bolsa eken dep, ol meni kedeı bolsa eken dep, áýelde ishimizben qas sağyndyq. Ári-beriden soń syrtymyzğa shyqty, jaýlastyq, daýlastyq, partııalastyq. Osyndaı qastarğa sózim ótimdi bolsyn jáne de eptep mal jııuğa kúshim jetimdi bolsyn dep, qyzmetke bolystyq, bılikke talastyq. Sonan soń ne momynnyń balasy bóten jaqqa shyğyp, eńbek qylyp, mal izdemeıdi, egin, saýdanyń keregi joq bolady. Óz basyn ózi osyndaı talaspenen kisi kóbeıtemiz dep partııa jığandardyń búgin bireýine, erteń bireýine kezekpen satady da júredi. Urylar tyıylmaıdy. El tynysh bolsa, onyń urlyğyn eshkim súıemes edi. El eki jar bolğan soń, kim ant iship aqtap, aramdyğyn jaqtap, súıeımin dese, soğan jaq bolyp súıenip, burynğydan urlyğyn áldeneshe ese asyrady.
Eldegi jaqsy adamdardyń báriniń ústinen beker, ótirik "shapty, talady" degen ártúrli ýgolovnyı is kórsetip, aryz beredi. Oğan doznanıe - tergeý shyğarady. Ótirik kórmegenin kórdim deýshi kýálar da áldeqashan daıyndap qoıylğan, bağanağy jaqsy adam saılaýğa jaramasy úshin. Ol adam basyn qutqarmaq úshin jamandarğa jalynsa, onyń da adamdyğynyń ketkeni, eger jalynbasa, tergeýli, sotty adam bolyp, eshbir qyzmetke jaramaı, basy qaterge túsip ótkeni. Ol bolys bolğandar ózi qýlyq, aramdyqpenen bolystyqqa jetken soń, momyndy qadirlemeıdi, ózindeı aram, qýlardy qadirleıdi, ózime dos bolyp, járdemi tıedi dep, eger qas bolsa, bir túrli ózime de zalal jasaýğa qolynan keledi dep.
Osy kúnde qazaq ishinde "isi bilmes, kisi biler" degen maqal shyqty. Onyń mánisi: "isińniń túzýliginen jetpessiń, kisińniń amalshy, aılalylyğynan jetersiń" degen sóz. Úsh jylğa bolys saılanady. Áýelgi jyly "Seni biz saılamadyq pa?" dep eldiń buldanğandyğymen kúni ótedi. Ekinshi jyly kandıdatpenen ańdysyp kúni ótedi. Úshinshi jyly saılaýğa jaqyndap qalyp, tağy bolys bolyp qalýğa bolar ma eken dep kúni ótedi. Endi nesi qaldy? Osy qazaq halqynyń osyndaı buzyqshylyqqa tartyp, jyldan jylğa tómendep bara jatqanyn kórgen soń, meniń oıyma keledi: Halyqtyń bolystyqqa saılaımyn degen kisisi pálen qadárli oryssha obrazovanıe alğan kisi bolsyn. Eger de ortalarynda ondaı kisisi joq bolsa, ıakı bar bolsa da saılamasa, ýeznyı nachal‘nık penen voennyı gýbernatordyń naznachenıesimen bolady dese, bul halyqqa bek paıdaly bolar edi. Onyń sebebi: áýeli - qyzmetqumar qazaq balalaryna obrazovanıe berýge ol da - paıdaly is, ekinshi - naznachenıemen bolğan bolystar halyqqa mindetti bolmas edi, ulyqtarğa mindetti bolar edi.
Ýá jáne naznachenıe qylğanda tergeýi, suraýy barlyğyna qaramasa, ótirik aryz berýshiler azaıar edi, bálkı joğalar edi. Ýá jáne árbir bolys elde starshına basy bir bı saılanğandyq, bul halyqqa kóp zalal bolğandyğy kórinip, synalyp bilindi. Bul bılik degen bizdiń qazaq ishinde árbir saılanğan kisiniń qolynan kelmeıdi. Buğan burynğy "Qasym hannyń qasqa jolyn, Esim hannyń eski jolyn", Áz Táýke hannyń Kúltóbeniń basyndağy kúnde keńes bolğanda "Jeti jarğysyn" bilmek kerek. Ám, ol eski sózderdiń qaısysy zaman ózgergendikpenen eskirip, bul jańa zamanğa kelispeıtuğyn bolsa, onyń ornyna tatymdy tolyq bılik shyğaryp, tóleý salarğa jararlyq kisi bolsa kerek edi, ondaı kisi az, ıakı tipti joq.
Burynğy qazaq jaıyn jaqsy bilgen adamdar aıtypty: "Bı ekeý bolsa, daý tórteý bolady" dep. Onyń mánisi - taq bolmasa, jup bıler talasyp, daý kóbeıte beredi degenmen aıtylğan sóz. Óıtip bı kóbeıtkenshe, árbir bolys elden tolymdy-bilimdi úsh-aq kisi bılikke jyl kesilmeı saılansa, olar tússe, jamanshylyğy áshkere bilingendikpenen tússe, áıtpese túspese. Ol bılerge daýger adamdar qalmaı, ekeýi eki kisini bılikke tańdap alyp, ústine bireýdi posrednıkke saılap alyp, bite berse; eger oğan da yntymaqtasa almasa, bağanağy úsh bıdiń bireýin alyp, ıakı jerebemen saılap alyp júginse, sonda daý uzamaı, bitim bolar edi.

Tórtinshi sóz
Árbir baıqağan adam bilse kerek: kúlki ózi bir mastyq ekenin, árbir mas kisiden ğafıl kóp ótetuğynyn da, árbir mastyń sóılegen kezinde bas aýyrtatuğynyn. Bulaı bolğanda, kúlkige salynğan kisi ne sharýadan, ne aqyldan, ne bir uıat kelerlik isten qur, ğafıl kóp ótkizip otyrsa kerek. Osyndaı ğafıldik kóp ótkizip, ólmegen kisiniń ne dúnıede, ne ahırette basy bir aýyrmaı qalmasa kerek.
Árbir ýaıym-qaığy oılağysh kisi ne dúnıe sharýasyna, ne ahıret sharýasyna ózgeden jınaqyraq bolsa kerek. Árbir jınaqylyqtyń túbi kánish bolsa kerek. Endi olaı bolğanda, únemi ýaıym-qaığymenen júre alamyz ba? Únemi kúlmeı júrýge jan shydaı ma eken? Joq, men únemi ýaıym-qaığymenen bol demeımin. Ýaıym-qaığysyzdyğyńa ýaıym-qaığy qyl dağy, sol ýaıym-qaığysyzdyqtan qutylarlyq oryndy hareket tabý kerek hám qylý kerek. Árbir oryndy hareket ózi de ýaıym-qaığyny azaıtady, orynsyz kúlkimenen azaıtpa, oryndy hareketpen azaıt!
Shyğar esigin taba almaı, ýaıym-qaığynyń ishine kirip alyp, qamalyp qalmaq, ol ózi de - bir anturğandyq. Jáne árbir jaman kisiniń qylyğyna kúlseń, oğan rahattanyp kúlme, yza bolğanyńnan kúl, yzaly kúlki - ózi de qaığy. Ondaı kúlkige únemi óziń de salynbassyń, árbir jaqsy adamnyń jaqsylyq tapqanyna rahattanyp kúlseń, onyń jaqsylyqty jaqsylyğynan tapqandyğyn ğıbrat kórip kúl. Árbir ğıbrat almaqtyń ózi de mastyqqa jibermeı, ýaqytymen toqtatady. Kóp kúlkiniń bárin de maqtağanym joq, onyń ishinde bir kúlki bar-aý, qudaı jaratqan ornymenen ishten, kókirekten, júrekten kelmeıdi, qoldan jasap, syrtymenen bet-aýzyn túzep, baı-baı kúlkiniń ánin sándep, ádemishilik úshin kúletin boıama kúlki.
Adam balasy jylap týady, keıip óledi. Eki ortada, bu dúnıeniń rahatynyń kaıda ekenin bilmeı, birin-biri ańdyp, birine-biri maqtanyp, esil ómirdi eskerýsiz, bosqa, jaramsyz qylyqpen, qor etip ótkizedi de, taýsylğan kúnde bir kúndik ómirdi bar malyna satyp alýğa taba almaıdy.

Qýlyq saýmaq, kóz súzip, tilenip, adam saýmaq - ónersiz ıttiń isi. Áýeli qudaığa syıynyp, ekinshi óz qaıratyńa súıenip, eńbegińdi saý, eńbek qylsań, qara jer de beredi, qur tastamaıdy.

Besinshi sóz
Kókirek tolğan qaığy kisiniń ózine de bıletpeıdi, boıdy shymyrlatyp, býyndy qurtyp, ıa kózden jas bolyp ağady, ıa tilden sóz bolyp ağady. Qazaqtar: "Á, qudaı, jas baladaı qaığysyz qyla gór!" dep tilek tilegenin ózim kórdim. Onysy - jas baladan góri ózi esti kisi bolyp, eskermes nársesi joqsyp, qaığyly kisi bolğansyğany. Qaığysy ne deseń, maqaldarynan tanyrsyń: áýeli - "Tústik ómiriń bolsa, kúndik mal jı", "Ózińde joq bolsa, ákeń de jat", "Mal - adamnyń baýyr eti", "Maldynyń beti - jaryq, malsyzdyń beti - sharyq", "Er azyğy men bóri azyğy jolda", "Erdiń maly elde, erikkende qolda", "Bergen perde buzar", "Alağan qolym - beregen", "Mal tapqan erdiń jazyğy joq", "Baıdan úmitsiz - qudaıdan úmitsiz", "Qarnyń ashsa, qaraly úıge shap", "Qaırany joq kólden bez, qaıyry joq elden bez" degen osyndaı sózderi kóp, esepsiz tolyp jatyr.
Bul maqaldardan ne shyqty? Mağlum boldy: qazaq tynyshtyq úshin, ğylym úshin, bilim úshin, ádilet úshin qam jemeıdi eken, mal úshin qam jeıdi eken, biraq ol maldy qalaısha tabýdy bilmeıdi eken, bar bilgeni maldylardy aldap almaq ıakı maqtap almaq eken, bermese onymenen jaýlaspaq eken. Maldy bolsa, ákesin jaýlaýdy da uıat kórmeıdi eken. Áıteýir urlyq, qýlyq-sumdyq, tilenshilik, soğan uqsağan qylyqtyń qaısysyn bolsa da qylyp júrip, mal tapsa, jazaly demesek kerek eken.
Bulardyń jas balanyń aqylynan nesi artyq? Biraq, jas bala qyzyl oshaqtan qorqýshy edi, bular tozaqtan da qoryqpaıdy eken. Jas bala uıalsa, jerge ene jazdaýshy edi, bular neden bolsa da uıalmaıdy eken. Sol ma artylğany? Qolymyzdağyny úlestirip talatpasaq, biz de ózindeı bolmasaq, bezedi eken. Izdegen elimiz sol ma?

Altynshy sóz
Qazaqtyń bir maqaly: "Óner aldy - birlik, yrys aldy -tirlik" deıdi. Birlik qandaı elde bolady, qaıtse tatý bolady - bilmeıdi. Qazaq oılaıdy: birlik - at ortaq, as ortaq, kıim ortaq, dáýlet ortaq bolsa eken deıdi. Olaı bolğanda baılyqtan ne paıda, kedeılikten ne zalal? Ağaıyn qurymaı mal izdep ne kerek? Joq, birlik - aqylğa birlik, malğa birlik emes. Malyńdy berip otyrsań, atasy basqa, dini basqa, kúni basqalar da jaldanyp birlik qylady! Birlik malğa satylsa, anturğandyqtyń basy osy. Ağaıyn almaı birlik qylsa kerek, sonda árkim nesibesin qudaıdan tileıdi, áıtpese qudaıdan tilemeıdi, sharýa izdemeıdi. Áýeli birine-biri pále izdeıdi. Ne túsin, ne ajaryn, ne ókpesin buldap, ol bolmasa, bir pále salyp, qorğalatyp, áıteýir birin-biri aldaýdyń amalyn izdesedi. Munyń qaı jerinen birlik shyqty?
"Yrys aldy - tirlik" deıdi, ol qaı tirlik? Ol osy jan keýdeden shyqpağandyq pa? Joq, ondaı tirlik ıtte de bar. Ondaı tirlikti qymbat kórip, buldağan adam ólimdi jaý kórip, ahıretke dushpan bolady. Janyn qorğalatyp, jaýdan qashyp, qorqaq atanyp, eńbek qylýdan, qyzmet qylýdan qashyp, erinshek atanyp, ez atanyp, dúnıede álgi aıtylğan yrysqa dushpan bolady. Ol aıtqan tirlik olar emes. Kókiregi, kóńili tiri bolsa, sony aıtady. Óziń tiri bolsań da, kókiregiń óli bolsa, aqyl tabýğa sóz uğa almaısyń. Adal eńbekpen erinbeı júrip mal tabýğa jiger qyla almaısyń.
Keseldi jalqaý, qyljaqbas,
Ázir tamaq, ázir as,
Syrtyń - pysyq, ishiń - nas,
Artyn oılap uıalmas, -
bolyp júrip, tirimin deme, onan da alla jibergen aq buıryqty ólimniń ózi artyq.

Jetinshi sóz
Jas bala anadan týğanda eki túrli minezben týady: bireýi - ishsem, jesem, uıqtasam dep turady. Bular - tánniń qumary, bular bolmasa, tán janğa qonaq úı bola almaıdy. Hám ózi óspeıdi, qýat tappaıdy. Bireýi - bilsem eken demeklik. Ne kórse soğan talpynyp, jaltyr-jultyr etken bolsa, oğan qyzyğyp, aýzyna salyp, dámin tatyp qarap, tamağyna, betine basyp qarap, syrnaı-kerneı bolsa, daýysyna umtylyp, onan erjetińkiregende ıt úrse de, mal shýlasa da, bireý kúlse de, bireý jylasa da tura júgirip, "ol nemene?", "bul nemene?" dep, "ol nege úıtedi?" dep, "bul nege búıtedi?" dep, kózi kórgen, qulağy estigenniń bárin surap, tynyshtyq kórmeıdi. Munyń bári - jan qumary, bilsem eken, kórsem eken, úırensem eken degen.
Dúnıeniń kóringen hám kórinbegen syryn túgeldep, eń bolmasa denelep bilmese, adamdyqpen orny bolmaıdy. Ony bilmegen soń, ol jan adam jany bolmaı, haıýan jany bolady. Ázelde qudaı tağala haıýannyń janynan adamnyń janyn iri jaratqan, sol áserin kórsetip jaratqany. Sol qýat jetpegen, mı tolmağan essiz bala kúndegi "bul nemene, ol nemene?" dep, bir nárseni surap bilsem eken degende, uıqy, tamaq ta esimizden shyğyp ketetuğyn qumarymyzdy, erjetken soń, aqyl kirgende, ornyn taýyp izdenip, kisisin taýyp suranyp, ğylym tapqandardyń jolyna nege salmaıdy ekemiz?
Sol óristetip, órisimizdi uzartyp, qumarlanyp jığan qazynamyzdy kóbeıtsek kerek, bul jannyń tamağy edi. Tánnen jan artyq edi, tándi janğa bas urğyzsa kerek edi. Joq, biz olaı qylmadyq, uzaqtaı shýlap, qarğadaı barqyldap, aýyldağy boqtyqtan uzamadyq. Jan bizdi jas kúnimizde bılep júr eken. Erjetken soń, kúsh engen soń, oğan bıletpedik. Jandy tánge bas urğyzdyq, eshnársege kóńilmenen qaramadyq, kózben de jaqsy qaramadyq, kóńil aıtyp tursa, senbedik. Kózben kórgen nárseniń de syrtyn kórgenge-aq toıdyq. Syryn qalaı bolady dep kóńilge salmadyq, ony bilmegen kisiniń nesi ketipti deımiz. Bireý ketkenin aıtsa da, uqpaımyz. Bireý aqyl aıtsa: "Oı, táńiri-aı, kimnen kim artyq deısiń!" - deımiz, artyğyn bilmeımiz, aıtyp tursa uqpaımyz.
Kókirekte sáýle joq, kóńilde senim joq. Qur kózbenen kórgen bizdiń haıýan maldan nemiz artyq? Qaıta, bala kúnimizde jaqsy ekenbiz. Bilsek te, bilmesek te, bilsek eken degen adamnyń balasy ekenbiz. Endi osy kúnde haıýannan da jamanbyz. Haıýan bilmeıdi, bilemin dep talaspaıdy. Biz túk bilmeımiz, biz de bilemiz dep nadandyğymyzdy bilimdilikke bermeı talasqanda, óler-tirilerimizdi bilmeı, kúre tamyrymyzdy adyraıtyp ketemiz.


Segizinshi sóz
Osy aqyldy kim úırenedi, nasıhatty kim tyńdaıdy?
Bireý - bolys, bireý - bı. Olardyń aqyl úıreneıin, nasıhat tyńdaıyn degen oıy bolsa, ol orynğa saılanyp ta júrmes edi. Olar ózderi de úzdik kisimiz, ózderimiz bireýge úlgi berip, aqyl aıtarlyqpyz dep saılandy. Ózderi túzelip jetken, endi eldi túzerligi-aq qalğan. Ol ne qylyp tyńdasyn jáne tyńdaıyn dese de, qoly tıe me? Basynda ózindik jumysy bar: ulyğymyzğa jazaly bolyp qalamyz ba, eldegi buzaqylarymyzdy búldirip alamyz ba, nemese halqymyzdy búldirip alamyz ba, ıakı ózimiz shyğymdap, shyğynymyzdy toltyra almaı qalamyz ba? - degen ebine qaraı bireýdi jetilteıin dep, bireýdi qutyltaıyn degen beınetiniń bári basynda, qoly tımeıdi.
Baılar, olar ózderi de bir kún bolsa da, dáýlet qonyp, dúnıeniń jarymy basynda tur. Ózinde joqty malymenen satyp alady. Kóńilderi kókte, kózderi aspanda, adaldyq, adamdyq, aqyl, ğylym, bilim - eshnárse maldan qymbat demeıdi. Mal bolsa, qudaı tağalany da paralap alsa bolady deıdi. Onyń dini, qudaıy, halqy, jurty, bilimi, uıaty, ary, jaqyny - bári mal. Sózdi qaıtip uqsyn, uğaıyn dese de, qoly tıe me? Ol maldy sýarmaq, toığyzbaq; saýdasyn jığyzbaq, kúzettirmek, baqtyrmaq, ury-bóri, qys, sýyq-suğanaq - solardan saqtanbaq, solardan saqtarlyq kisi tappaq. Onyń bárin jaığastyryp, aıağyn alyp kelip maqtanğa ornalastyrğansha qashan? Qoly tımeıdi.
Endi ury-zalym, sum-surqııa ózderi de tyńdamaıdy.
Onsha-munsha qoı júndi qońyrshalar kúnin de kóre almaı júr. Analar anadaı bolyp turğanda, bilim, ğylym, aqyldy ne qylsyn? Jáne de bilim, ğylym kedeıge keregi joqtaı-aq: "Bizdi ne qylasyń, ana sózdi uğarlyqtarğa aıt!" deıdi. Onyń ózgemenen isi joq, ana aldyndağy úsheýindeı bolğan jannyń oıynda eshbir qaığysy, muńy bolmasa kerek.

Toğyzynshy sóz
Osy men ózim - qazaqpyn. Qazaqty jaqsy kórem be, jek kórem be? Eger jaqsy kórsem, qylyqtaryn qostasam kerek edi. Ýá árneshik boılarynan adam jaqsy kórerlik, kóńilge tııanaq qylarlyq bir nárse tapsam kerek edi. Sony ne úmit úzbestikke, ne onysy bolmasa, munysy bar ğoı dep, kóńilge qýat qylýğa jaratsam kerek edi, ondaıym joq. Eger jek kórsem, sóılespesem, májilistes, syrlas, keńestes bolmasam kerek edi, tobyna barmaı, "ne qyldy, ne boldy?" demeı jatý kerek edi, ol múmkin bolmasa, bulardyń ortasynan kóship ketý kerek edi. Bulardy jóndeımin deýge, jóndeler, úırener degen úmitim de joq. Bulardyń biri de joq. Bul qalaı? Bul aıtqannyń birin tutpaı bolmas edi.
Men ózim tiri bolsam da, anyq tiri de emespin. Ánsheıin osylardyń yzasynan ba, ózime-ózim yza bolğanymnan ba, ıakı bóten bir sebepten be? - esh bilmeımin. Syrtym saý bolsa da, ishim ólip qalypty. Ashýlansam, yzalana almaımyn. Kúlsem, qýana almaımyn, sóılegenim óz sózim emes, kúlgenim óz kúlkim emes, bári de áldekimdiki. Qaıratty kúnimde qazaqty qıyp bóten jaqqa ketpek túgil, ózin jaqsy kórip, úmit etip júrippin. Qashan ábden bilip, úmitimdi úzgen kezde, ózge jaqqa baryp, jatty óz qylyp, úıir bolarlyq kaırat, jalyn sónip te qalğan eken. Sol sebepten bir júrgen qýys keýdemin. Teginde oılaımyn: bu da jaqsy, óler kezde "áttegene-aı, sondaı-sondaı qyzyqtarym qaldy-aý!" dep qaığyly bolmaı, aldyńğy tileý bolmasa, artqa alań bolmaı ólýge.

Onynshy sóz
Bireýler qudaıdan bala tileıdi. Ol balany ne qylady? Ólsem ornymdy bassyn deıdi, artymnan quran oqysyn deıdi, qartaığan kúnimde asyrasyn deıdi. Osydan basqasy bar ma? Balam ornymdy bassyn demek ne sóz? Ózińnen qalğan dúnıe ıesiz qalar deısiń be? Qalğan dúnıeniń qamyn sen jemek pe ediń? Ólip bara jatqanda ózgeden qyzğanyp aıtqanyń ba? Ózgege qımaıtuğyn seniń ne qylğan artyqsha ornyń bar edi? Balanyń jaqsysy - qyzyq, jamany - kúıik, ne túrli bolaryn bilip suradyń? Dúnıede ózińniń kórgen qorlyğyń az boldy ma? Ózińniń qylğan ıttigiń az boldy ma? Endi bir bala týğyzyp, ony da ıt qylýğa, oğan da qorlyq kórsetýge munsha nege qumar boldyń?
Artymnan balam quran oqysyn deseń, tirlikte ózińniń jaqsylyq qylğan kisiń kóp bolsa, kim quran oqymaıdy? Eger jamanshylyqty kóp qylğan bolsań, balańnyń oqyğan qurany seni nege jetkizedi? Tirlikte ózińe-óziń qylmağan isti, ólgen soń sağan balań kásip qylyp bere ala ma? Ahıret úshin bala tilegeniń - balam jasynda ólsin degeniń. Egerde erjetsin deseń, ózi erjetip, ata-anasyn tuzaqtan qutqararlyq bala qazaqtan týa ma eken? Ondaı balany sendeı áke, seniń elińdeı el asyrap ósirmek pe eken?
Qartaığanda asyrasyn deseń, o da - bir bos sóz. Áýeli - óziń qarýyń qaıtarlyq qartaıuğa jetemisiń, joq pa? Ekinshi - balań meıirimdi bolyp, asyrarlyq bolyp týa ma, joq pa? Úshinshi - malyń bolsa, kim asyramaıdy? Malyń joq bolsa, qaı asyraý tolymdy bolady? Balanyń mal tabarlyq bolary, mal shasharlyq bolary - ol da eki talaı. Hosh, qudaı tağala bala berdi, ony óziń jaqsy asyraı bilesiń be? Bilmeısiń. Áýeli óz kúnáńdi óziń kótergenińmen turmaı, balańnyń kúnásine tağy da ortaq bolasyń. Áýeli balańdy óziń aldaısyń: "Áne, ony berem, mine, muny berem" dep. Basynda balańdy aldağanyńa bir máz bolasyń. Sońyra balań aldamshy bolsa, kimnen kóresiń? "Boqta!" dep, bireýdi boqtatyp, "kápir - qııańqy, osyğan tımeńdershi!" dep, ony mazattandyryp, ábden tentektikke úıretip qoıyp, sabaqqa bergende, moldanyń eń arzanyn izdep, hat tanysa bolady dep, qý, sum bol dep, "pálensheniń balasy seni syrtyńnan satyp ketedi" dep, tiri janğa sendirmeı jat minez qylyp, osy ma bergen tálimiń? Osy baladan qaıyr kútesiń be?
Jáne mal tileısińder, nege kerek qylaıyn dep tileısińder? Áýeli, qudaıdan tileımisiń? Tileısiń. Qudaı berdi, bergenin almaısyń. Qudaı tağala sağan eńbek qylyp mal tabarlyq qýat berdi. Ol qýatty adal kásip qylarlyq orynğa jumsaımysyń? Jumsamaısyń. Ol qýatty ornyn taýyp saryp qylardy bilerlik ğylym berdi, ony oqymaısyń. Ol ğylymdy oqysa, uğarlyq aqyl berdi, qaıda jibergenińdi kim biledi?.. Erinbeı eńbek qylsa, túńilmeı izdese, ornyn taýyp istese, kim baı bolmaıdy? Onyń sağan keregi joq. Seniki - bireýden qorqytyp alsań, bireýden jalynyp alsań, bireýden aldap alsań bolğany, izdegeniń - sol.
Bul - qudaıdan tilegen emes. Bul - abyroıyn, aryn satyp, adam jaýlağandyq, tilenshilik. Hosh, súıtip júrip-aq mal taptyń, baıydyń. Sol maldy saryp qylyp, ğylym tabý kerek. Óziń taba almasań, balań tapsyn. Ğylymsyz ahıret te joq, dúnıe de joq. Ğylymsyz oqyğan namaz, tutqan oraza, qylğan haj, eshbir ğıbadat ornyna barmaıdy. Eshbir qazaq kórmedim, maldy ıttikpen tapsa da, adamshylyqpen jumsağan. Bári de ıttikpen tabady, ıttikpen aırylady. Beınet, kúıigi, yzasy - sol úsheýinen basqa eshnárse boıynda qalmaıdy. Barynda baımyn dep maqtanady. Joğynda "mağan da baıağyda mal bitip edi" dep maqtanady. Kedeı bolğan soń, tağy qaıyrshylyqqa túsedi.

On birinshi sóz
Osy eldiń únem qylyp júrgeni nemene? Eki nárse. Áýeli - urlyq, ury urlyqpen mal tabam dep júr. Mal ıesi artyltyp alyp, tağy da baıımyn dep júr. Ulyqtar alyp berem dep, daýgerdi jep, qutqaram dep uryny jep júr. Qarapaıym jurt urlyq aıtyp mal alam dep, uryğa atymdy satyp paıdalanam dep, ne ótkizbesin arzanğa túsirip alam dep júr. Ekinshi - buzaqylar bireýdiń oıynda joq páleni oıyna salyp, búıtseń bek bolasyń, búıtseń kep bolasyń, búıtseń kek alasyń, myqty atanasyń dep, aýqattylardy azğyrğaly álek bolyp júr. Kim azsa, men soğan kerek bolamyn dep, k...n qyzdyryp alyp, ózin bir ğana azyq qylaıyn dep júr.
Ulyqtar páli-páli, bul tabylğan aqyl dep, men seni búıtip súıeımin dep, anany jep, seni búıtip súıeımin dep, mynany jep júr. Qara halyq meniń sonsha úıim bar, sonsha aýyl-aımağymmen soıylyńdy soğaıyn, daýyńdy aıtaıyn dep, qaı kóp bergenge partııalas bolamyn dep, qudaığa jazyp, jatpaı-turmaı salyp júrip basyn, aýylyn, qatyn-balasyn satyp júr. Osy bir ury, buzaqy joğalsa, jurtqa oı da túser edi, sharýa da qylar edi. Baı baryn bağyp, kedeı joğyn izdep, el sekildenip talapqa, tileýge kiriser edi. Endi jurttyń bári osy eki búlik iske ortaq, muny kim túzeıdi? Anttyń, serttiń, adaldyqtyń, uıattyń bir toqtaýsyz ketkeni me? Uryny tyıu da ońaı bolar edi, biraq osy buzaqynyń tiline eretuğyn, azatuğyn baılardy kim tyıady?

On ekinshi sóz
Kimde-kim jaqsy-jaman ğıbadat qylyp júrse, ony ol ğıbadattan tyıuğa aýzymyz barmaıdy, áıteýir jaqsylyqqa qylğan nıettiń jamandyğy joq qoı deımiz. Lákın, sondaı adamdar tolymdy ğıbadatqa ğylymy jetpese de, qylsa eken. Biraq onyń eki sharty bar, sony bilse eken. Áýeli - ımannyń ığtıqatyn mahkamlemek kerek, ekinshi - úırenip jetkenshe osy da bolady ğoı demeı, úırene berse kerek. Kimde-kim úırenip jetpeı jatyp, úırengenin qoısa, ony qudaı urdy, ğıbadaty ğıbadat bolmaıdy. Ýa-lákın, kimde-kim ımannyń neshe nárse birlán kámálát tabatuğynyn bilmeı, qansha jerden buzylatuğynyn bilmeı, basyna shalma orap, birádar atyn kóterip, orazashyl, namazshyl bolyp júrgen kóńilge qalyń bermeı turyp, jyrtysyn salğanğa uqsaıdy. Kúzetshisiz, eskerýsiz ıman turmaıdy, yqylasymenen ózin-ózi ańdyp, shyn dinı shynshyldap jany ashyp turmasa, salğyrttyń ımany bar dep bolmaıdy.

On úshinshi sóz
Iman degen - alla tabaraka ýa tağalanyń shárıksız, ğaıypsyz birligine, barlyğyna ýa ár túrli bizge paığambarymyz sallalahý ğalaıhı ýássállám arqyly jibergen jarlyğyna, bildirgenine moıyn usynyp, ınanmaq. Endi bul ıman derlik ınanýğa eki túrli nárse kerek. Áýeli - ne nársege ıman keltirse, sonyń haqtyğyna aqyly birlán dálel júrgizerlik bolyp, aqyly dálel - ıspat qylarğa jarasa, muny ıakını ıman dese kerek. Ekinshisi - kitaptan oqý birlán ıakı moldalardan estý birlán ıman keltirip, sol ıman keltirgen nársesine sonshalyq berik bolarğa kerek. Bireý óltiremin dep qorqytsa da, myń kisi myń túrli is kórsetse de, soğan aınyp, kóńili qozğalmastaı berik bolý kerek. Bul ımandy ıman taklıdı deımiz.
Endi mundaı ıman saqtaýğa qoryqpas júrek, aınymas kóńil, bosanbas býyn kerek eken. Iakını ımany bar deýge ğylymy joq, taklıdı ımany bar deýge beriktigi joq, ıa aldağanğa, ıa azğyrğanğa, ıa bir paıdalanğanğa qarap, aqty qara dep, ıa qarany aq dep, ótirikti shyn dep ant etetuğyn kisini ne deımiz? Qudaı tağala ózi saqtasyn. Árneshik bilmek kerek, joğarğy jazylmysh eki túrliden basqa ıman joq. Imanğa qarsy kelerlik orynda eshbir pende qudaı tağala keńshiligimen keshedi dağy demesin, onyń úshin qudaı tağalanyń ğafýyna ıakı paığambarymyzdyń shafağatyna da syımaıdy, múmkin de emes. "Qylysh ústinde sert joq" degen, "qudaı tağalanyń keshpes kúnási joq" degen jalğan maqaldy qýat kórgen mundaı pendeniń júzi qurysyn.

On tórtinshi sóz
Tiri adamnyń júrekten aıaýly jeri bola ma? Bizdiń qazaqtyń júrekti kisi degeni - batyr kisi degeni. Onan basqa júrektiń qasıetterin anyqtap bile almaıdy. Raqymdylyq, meıirbandylyq, ártúrli iste adam balasyn óz baýyrym dep, ezine oılağandaı olarğa da bolsa ıgi edi demek, bular - júrek isi. Asyqtyq ta - júrektiń isi. Til júrektiń aıtqanyna kónse, jalğan shyqpaıdy. Amaldyń tilin alsa, júrek umyt qalady. Qazaqtyń "júrektisi" maqtaýğa syımaıdy. Aıtqanğa kóngish, ýağdada turğysh, boıyn jamanshylyqtan tez jıyp alğysh, kóshtiń sońynan ıtshe ere bermeı, adasqan kópten atynyń basyn buryp alýğa jarağan, ádiletti aqyl moıyndağan nársege, qıyn da bolsa, moıyndaý, ádiletti aqyl moıyndamağan nársege, ońaı da bolsa, moıyndamaý - erlik, batyrlyq osy bolmasa, qazaqtyń aıtqan batyry - ánsheıin júrekti emes, qasqyr júrekti degen sóz.
Qazaq ta adam balasy ğoı, kóbi aqylsyzdyğynan azbaıdy, aqyldyń sózin uğyp alarlyq júrekte jiger, qaırat, baılaýlylyqtyń joqtyğynan azady. Bilimdi bilse de, arsyz, qaıratsyzdyğynan eskermeı, ustamaı ketedi. Jamanshylyqqa bir eligip ketken soń, boıyn jıyp alyp keterlik qaırat qazaqta kem bolady. Osy jurttyń kóbiniń aıtyp júrgen myqty jigit, er jigit, pysyq jigit dep at qoıyp júrgen kisileriniń bári - pálege, jamanshylyqqa elirtpek úshin, birin-biri "aıda, batyrlap!" qyzdyryp alady da, artyn oılatpaı, azğyratuğyn sózderi. Áıtpese qudaığa teristikten, ne ar men uıatqa teristikten silkinip, boıyn jıyp ala almağan kisi, únemi jamanshylyqqa, maqtanğa salynyp, óz boıyn ózi bir teksermeı ketken kisi, táýir jigit túgil, áýeli adam ba ózi?

On besinshi sóz
Aqyldy kisi men aqylsyz kisiniń, meniń bilýimshe, bir belgili parqyn kórdim.
Áýeli - pende adam bolyp jaratylğan soń, dúnıede eshbir nárseni qyzyq kórmeı júre almaıdy. Sol qyzyqty nársesin izdegen kezi ómiriniń eń qyzyqty ýaqyty bolyp oıynda qalady. Sonda esti adam, oryndy iske qyzyğyp, qumarlanyp izdeıdi eken dağy, kúninde aıtsa qulaq, oılansa kóńil súısingendeı bolady eken. Oğan bul ótken ómirdiń ókinishi de joq bolady eken.
Eser kisi ornyn tappaı, ne bolsa sol bir baıansyz, bağasyz nársege qyzyğyp, qumar bolyp, ómiriniń qyzyqty, qymbatty shağyn ıtqorlyqpen ótkizip alady eken dağy, kúninde ókingeni paıda bolmaı-dy eken. Jastyqta bul qyzyqtan soń jáne bir qyzyq taýyp alatyn kisimsip, jastyğy tozbastaı, býyny bosamastaı kórip júrip, birer qyzyqty qýğanda-aq moıny qatyp, býyny quryp, ekinshi talapqa qaırat qylýğa jaramaı qalady eken.
Úshinshi - árbir nársege qyzyqpaqtyq. Ol ózi boığa qumarlyq paıda qylatyn nárse eken. Árbir qumarlyq ózine bir dert bolady eken, ártúrli qumar bolğan nársege jetkende, ıakı áne-mine, jeter-jetpes bolyp júrgende, bir túrli mastyq paıda bolady eken. Árbir mastyq boıdan oğatty kóp shyğaryp, aqyldyń kózin baılap, tóńirektegi qaraýshylardyń kózin ashyp, "anany-mynany" degizip, boıdy synatatuğyn nárse eken. Sol ýaqytta esti kisiler úlken esi shyqpaı, aqyldy qoldan jibermeı, boıyn synatpaı júrip izdenedi eken. Eser kisiler er-toqymyn tastap, bórki túsip qalyp, etegi atynyń k...n jaýyp ketip, eki kózi aspanda, jyndy kisishe shaba berýdi biledi eken, sony kórdim.
Egerde esti kisilerdiń qatarynda bolğyń kelse, kúninde bir mártebe, bolmasa jumasynda bir, eń bolmasa aıynda bir, ózińnen óziń esep al! Sol aldyńğy esep alğannan bergi ómirdi qalaı ótkizdiń eken, ne bilimge, ne ahıretke, ne dúnıege jaramdy, kúninde óziń ókinbesteı qylyqpen ótkizippisiń? Joq, bolmasa, ne qylyp ótkizgenińdi óziń de bilmeı qalyppysyń?

On altynshy sóz
Qazaq qulshylyğym qudaığa laıyq bolsa eken dep qam jemeıdi. Tek jurt qylğandy biz de qylyp, jyğylyp, turyp júrsek bolğany deıdi. Saýdager nesıesin jııa kelgende "tapqanym osy, bittim dep, alsań - al, áıtpese sağan bola jerden mal qazam ba?" deıtuğyny bolýshy edi ğoı. Qudaı tağalany dál sol saýdagerdeı qylamyn deıdi. Tilin jattyqtyryp, dinin tazartyp, oılanyp, úırenip álek bolmaıdy. "Bilgenim osy, endi qartaığanda qaıdan úırene alamyn" deıdi. "Oqymadyń demese bolady dağy, tilimniń kelmegenin qaıtýshy edi" deıdi. Onyń tili ózge jurttan bólekshe jaratylyp pa?
Taqyryp: qaırat; aqyl-oı; júrek
Annotasııa:
Qaırat: ...kúnákárlikten, kórseqyzar jeńildikten, náfsi shaıtannyń azğyrýynan qutqaratuğyn, adasqan jolğa bara jatqan boıdy qaıta jığyzyp alatuğyn men emes pe? Osy ekeýi mağan qalaı talasady?
Aqyl: Ne dúnıege, ne ahıretke ne paıdaly bolsa, ne zalaldy bolsa, biletuğyn - men, seniń sózińdi uğatuğyn - men, mensiz paıdany izdeı almaıdy eken, zalaldan qasha almaıdy eken, ğylymdy uğyp úırene almaıdy eken, osy ekeýi mağan qalaı talasady.
Júrek: Men - adamnyń denesiniń patshasymyn, qan menen taraıdy, jan mende meken qylady, mensiz tirlik joq. Jumsaq tósekte, jyly úıde tamağy toq jatqan kisige tóseksiz kedeıdiń, tońyp júrgen kıimsizdiń, tamaqsyz ashtyń kúı-jáıi qandaı bolyp jatyr eken dep oılatyp, janyn ashytyp, uıqysyn ashyltyp, tóseginde dóńbekshitetuğyn - men. Úlkennen uıat saqtap, kishige raqym qyldyratuğyn - men, biraq meni taza saqtaı almaıdy, aqyrynda qor bolady. Men taza bolsam, adam balasyn alalamaımyn: jaqsylyqqa eljirep erıtuğyn - men, jamanshylyqtan jırenip týlap ketetuğyn - men, ádilet, nysap, uıat, raqym, meıirbanshylyq deıtuğyn nárselerdiń bári menen shyğady, mensiz osylardyń kórgen kúni ne? Osy ekeýi mağan qalaı talasady.

On jetinshi sóz
Qaırat, aqyl, júrek úsheýi ónerlerin aıtysyp, talasyp kelip, ğylymğa júginipti. Qaırat aıtypty: "Eı, ğylym, óziń de bilesiń ğoı, dúnıede eshnárse mensiz kámeletke jetpeıtuğynyn; áýeli, ózińdi bilýge erinbeı-jalyqpaı úırený kerek, ol - meniń isim. Qudaığa laıyqty ğıbadat qylyp, erinbeı-jalyqpaı ornyna keltirmek te - meniń isim. Dúnıege laıyqty óner, mal taýyp, abuıyr mansapty eńbeksiz tabýğa bolmaıdy. Orynsyz, bolymsyz nársege úıir qylmaı, boıdy taza saqtaıtuğyn, kúnákárlikten, kórseqyzar jeńildikten, náfsi shaıtannyń azğyrýynan qutqaratuğyn, adasqan jolğa bara jatqan boıdy qaıta jığyzyp alatuğyn men emes pe? Osy ekeýi mağan qalaı talasady?" - depti.
Aqyl aıtypty: "Ne dúnıege, ne ahıretke ne paıdaly bolsa, ne zalaldy bolsa, biletuğyn - men, seniń sózińdi uğatuğyn - men, mensiz paıdany izdeı almaıdy eken, zalaldan qasha almaıdy eken, ğylymdy uğyp úırene almaıdy eken, osy ekeýi mağan qalaı talasady? Mensiz ózderi nege jaraıdy?" - depti.
Onan soń júrek aıtypty: "Men - adamnyń denesiniń patshasymyn, qan menen taraıdy, jan mende meken qylady, mensiz tirlik joq. Jumsaq tósekte, jyly úıde tamağy toq jatqan kisige tóseksiz kedeıdiń, tońyp júrgen kıimsizdiń, tamaqsyz ashtyń kúı-jáıi qandaı bolyp jatyr eken dep oılatyp, janyn ashytyp, uıqysyn ashyltyp, tóseginde dóńbekshitetuğyn - men. Úlkennen uıat saqtap, kishige raqym qyldyratuğyn - men, biraq meni taza saqtaı almaıdy, aqyrynda qor bolady. Men taza bolsam, adam balasyn alalamaımyn: jaqsylyqqa eljirep erıtuğyn - men, jamanshylyqtan jırenip týlap ketetuğyn - men, ádilet, nysap, uıat, raqym, meıirbanshylyq deıtuğyn nárselerdiń bári menen shyğady, mensiz osylardyń kórgen kúni ne? Osy ekeýi mağan qalaı talasady?" - depti.
Sonda ğylym bul úsheýiniń sózin tyńdap bolyp, aıtypty:
- Eı, qaırat, seniń aıtqanyńnyń bári de ras. Ol aıtqandaryńnan basqa da kóp ónerlerińniń bary ras, sensiz eshnárseniń bolmaıtuğyny da ras, biraq qarýyńa qaraı qattylyğyń da mol, paıdań da mol, biraq zalalyń da mol, keıde jaqsylyqty berik ustap, keıde jamandyqty berik ustap ketesiń, sonyń jaman, - depti.
-Eı, aqyl! Seniń aıtqandaryńnyń bári de ras. Sensiz eshnárse tabylmaıtuğyny da ras. Jaratqan táńirini de sen tanytasyń, jaralğan eki dúnıeniń jaıyn da sen bilesiń. Biraq sonymen turmaısyń, amal da, aıla da - bári senen shyğady. Jaqsynyń, jamannyń ekeýiniń de súıengeni, sengeni - sen; ekeýiniń izdegenin taýyp berip júrsiń, sonyń jaman, - depti. - Sen úsheýińniń basyńdy qospaq - meniń isim, - depti. Biraq sonda bıleýshi, ámirshi júrek bolsa jaraıdy. Aqyl, seniń qyryń kóp, júrek seniń ol kóp qyryńa júrmeıdi. Jaqsylyq aıtqanyńa jany-dini qumar bolady. Kónbek túgil qýanady. Jamanshylyq aıtqanyńa ermeıdi. Ermek túgil jırenip, úıden qýyp shyğarady.
- Qaırat, seniń qarýyń kóp, kúshiń mol, seniń de erkińe jibermeıdi. Oryndy iske kúshińdi aıatpaıdy. Orynsyz jerge qolyńdy bosatpaıdy. Osy úsheýiń basyńdy qos, bárin de júrekke bılet, - dep uqtyryp aıtýshynyń aty ğylym eken. Osy úsheýiń bir kiside meniń aıtqanymdaı tabylsańdar, tabanynyń topyrağy kózge súrterlik qasıetti adam - sol. Úsheýiń ala bolsań, men júrekti jaqtadym. Qudaıshylyq sonda, qalpyńdy taza saqta, qudaı tağala qalpyńa árdaıym qaraıdy dep kitaptyń aıtqany osy, - depti.

On segizinshi sóz
Adam balasyna jyrtyqsyz, kirsiz, sypaıy kıinip, hám ol kıimin bylğap, byljyratyp kımeı, taza kımek - durys is. Lákın óz dáýletinen artyq kıinbek, ne kıimi artyq bolmasa da, kóńiline qýat tutyp, tym aınaldyrmaq - kerbezdiń isi.
Kerbezdiń eki túrli qylyğy bolady: biri bet-pishinin, murtyn, múshesin, júrisin, qas-qabağyn qoldan túzetip, shyntağyn kóterip, qolyn taraqtap áýre bolmaq. Bireýi atyn, kıimin "aıran isherim" dep, solardyń arqasynda sypaıy, juğymdy jigit atanbaqqa, ózinen ilgerilerge eleýli bolyp, ózi qatardağynyń ishin kúıdirip, ózinen keıinshilerge "átteń, dúnıe-aı, osylardyń atyndaı at minip, kıimindeı kıim kıgenniń ne armany bar eken?!" - deıtuğyn bolmaqqa oılanbaq.
Munyń bári - masqaralyq, aqymaqtyq. Muny adam bir oılamasyn, egerde bir oılasa, qaıta adam bolmağy - qıyn is. Kerbez degendi osyndaı ker, kerdeń nemeden bezińder degen sózge uqsatamyn. Teginde, adam balasy adam balasynan aqyl, ğylym, ar, minez degen nárselermen ozbaq. Onan basqa nársemenen ozdym ğoı demektiń bári de - aqymaqtyq.

On toğyzynshy sóz
Adam ata-anadan týğanda esti bolmaıdy: estip, kórip, ustap, tatyp eskerse, dúnıedegi jaqsy, jamandy tanıdy dağy, sondaıdan bilgeni, kórgeni kóp bolğan adam bilimdi bolady. Estilerdiń aıtqan sózderin eskerip júrgen kisi ózi de esti bolady. Árbir estilik jeke ózi iske jaramaıdy. Sol estilerden estip, bilgen jaqsy nárselerdi eskerse, jaman degennen saqtansa, sonda iske jaraıdy, sonda adam dese bolady. Mundaı sózdi esitkende shaıqaqtap, shalyqtanyp ne salbyrap, salğyrttanyp esitse, ne esitken jerde qaıta qaıyryp surap uğaıyn dep tushynbasa, ne sol jerde sózdiń rasyna kózi jetse de, shyğa berip qaıta qalpyna ketse, estip-esitpeı ne kerek? Osyndaı sóz tanymaıtuğyn elge sóz aıtqansha, ózińdi tanıtuğyn shoshqany baqqan jaqsy dep bir hakim aıtqan eken, sol sekildi sóz bolady.

Jıyrmasynshy sóz
Tağdyrdyń jarlyğyn bilesizder - ózgerilmeıdi. Pendede bir is bar jalyğý degen. Ol - tağdyrda adammen birge jaratylğan nárse, ony adam ózi tapqan emes. Oğan eger bir elikse, adam balasy qutylmağy qıyn. Qaırattanyp, silkip tastap ketseń de, aqyrynda tağy kelip jeńedi. Aqyly túgel, oıly adamnyń balasy baıqasa, osy adam balasynyń jalyqpaıtuğyn nársesi bar ma eken? Tamaqtan da, oıynnan da, kúlkiden de, maqtannan da, kerbezdikten de, toıdan da, toptan da, qatynnan da kóńil, az ba, kóp pe, jalyğady. Onyń úshin báriniń ğaıybyn kóredi, baıansyzyn biledi, kóńili burynğydan da sýyı bastaıdy. Dúnıe birqalypty turmaıdy, adamnyń qýaty, ğumyry birqalypty turmaıdy. Árbir maqluqqa qudaı tağala birqalypty turmaqty bergen joq. Endi kóńil qaıdan birqalypty tura alady?
Biraq osy jalyğý degen árneni kórem degen, kóp kórgen, dámin, bağasyn, báriniń de baıansyzyn bilip jetken, oıly adamnan shyğady. Sonshalyq ğumyrynyń baıansyzyn, dúnıeniń árbir qyzyğynyń akyrynyń sholaqtyğyn kórgen-bilgender tirshilikten de jalyqsa bolady. Bulaı bolğanda aqymaqtyq, qaığysyzdyq ta bir ğanıbet eken dep oılaımyn.

Jıyrma birinshi sóz
Az ba, kóp pe, adam balasy bir túrli maqtannan aman bolmağy - qıyn is. Sol maqtan degen nárseniń men eki túrlisin baıqadym: bireýiniń atyn úlkendik dep ataımyn, bireýin maqtanshaqtyq deımin. Úlkendik - adam ishinen ózin-ózi bağaly esep qylmaq. Iağnı, nadan atanbastyğyn, jeńil atanbastyğyn, maqtanshaq atanbastyğyn, ádepsiz, arsyz, baılaýsyz, paıdasyz, suramshaq, ósekshi, ótirikshi, aldamshy, keseldi - osyndaı jaramsyz qylyqtardan saqtanyp, sol minezderdi boıyna qorlyq bilip, ózin ondaılardan zor eseptemek. Bul minez - aqyldylardyń, arlylardyń, artyqtardyń minezi. Olar ózimdi jaqsy demese, meıli bilsin, jaman degizbesem eken dep azaptanady. Ekinshi, maqtanshaq degen bireýi "demesin" demeıdi, "desin" deıdi. Baı desin, batyr desin, qý desin, pysyq desin, árdaıym ne túrli bolsa da, "desin" dep azaptanyp júrip, "demesindi" umytyp ketedi. Umytpaq túgil, áýeli is eken dep eskermeıdi. Mundaı maqtanshaqtardyń ózi úsh túrli bolady. Bireýi jatqa maqtanarlyq maqtandy izdeıdi. Ol - nadan, lákın nadan da bolsa adam. Ekinshisi óz eliniń ishinde maqtanarlyq maqtandy izdeıdi. Onyń nadandyğy tolyq, adamdyğy ábden tolyq emes. Úshinshisi óz úıine kelip aıtpasa, ıa aýylyna ğana kelip aıtpasa, ózge kisi qostamaıtyn maqtandy izdeıdi. Ol - nadannyń nadany, lákın ózi adam emes.
Jatqa maqtalsam eken degen elim maqtasa eken deıdi. Elime maqtalsam eken degen ağaıynym maqtasa eken deıdi. Ağaıynnyń ishinde ózi maqtaý izdegen ózimdi ózim maqtap jetem deıdi.

Jıyrma ekinshi sóz
Dál osy kúnde qazaqtyń ishinde kimdi jaqsy kórip, kimdi qadirleımin dep oıladym.
Baıdy qadirleıin deseń, baı joq. Baı bolsa, óz basynyń, óz malynyń erki ózinde bolmas pa edi? Eshbir baıdyń óz malynyń erki ózinde joq. Keı baı ózi bireýmen kúsh talastyramyn dep, júz kisige qorğalaýyqtyğynan jalynyp, malyn úlestirip júr. Oılaıdy: jalyntyp berdim dep, aqymaqtyğynan. Joq, ózi jalynyp berip júr. Qaıyr da emes, myrzalyq ta emes, óz elimen, óz jerimen oırańdasyp, oısyzdarğa qoınyn ashyp, malyn shashyp júr. Keı baılar, eldegi quttylar, súttiler berekelese almağan soń, keseldi qýlar kóbeıip ketip, kóp qorqytyp, izdegen nársesi joq, eriksiz kim bolsa soğan jemit bolyp júr.
Myrzalardy qadirleıin deseń, osy kúnde anyq myrza elde joq, mal bergish myrza ıtten kóp. Bireý bir paıdama keltirem dep myrza bolyp júr. Bireýler k...ne qurym kıizdi tuzğa malshyp tyqqan soń esi shyğyp, myrza bolyp, eriksiz kim bolsa soğan taltaıyp emizip júr.
Bolys pen bıdi qurmetteıin deseń, qudaıdyń ózi bergen bolystyq pen bılik elde joq. Satyp alğan, jalynyp, bas uryp alğan bolystyq penen bıliktiń eshbir qasıeti joq. Myqtyny qurmetteıin deseń, jamanshylyqqa eldiń bári myqty, jaqsylyqqa myqty kisi elde joq.
Esti kisini taýyp qurmetteıin deseń, ádilet, uıat, nysapqa esti kisi elde joq. Qýlyq, sumdyq, aramdyq, amalğa eldiń bári de esti.
Ğarip-qasar bısharany qurmetteıin deseń, jatqan túıege mine almasa da, ol momyndyqqa esep emes. Eger minerlik jaıy bolsa, birdemeni eptep ilerlik te jaıy bar.
Endi qaldy qý men sum, olar ózi de qýartpaı, sýaltpaı tynyshtyq kórer emes.
Já, kimdi súıdik, kimniń tileýin tiledik? Ózi qurttanyp shashylğan bolys-bıler tura tursyn. Endi, álbáttá, amal joq, momyndyğynan "Yrys baqqan daý baqpas" degen maqalmen bolamyn dep, bergeninen jağa almaı, jarymyn berip, jarymyn tynyshtyğymen bağa almaı, ury, zalym, qýlarğa jemit bolyp júrgen shyn momyn baılardy aıamasań hám sonyń tileýin tilemeseń bolmaıdy. Sonan basqany taba almadym.

Jıyrma úshinshi sóz
Bizdiń qazaqty ońdyrmaı júrgen bir qýanysh, bir jubanysh degender bar.
Onyń qýanyshy - elde bir jamandy taýyp, ıa bir adamnyń bul ózi qylmağan jamanshylyğy shyqsa, qýanady. Aıtady: qudaı pálensheden saqtasyn, o da adammyn dep júr ğoı, onyń qasynda biz sáýleli kisiniń biri emespiz be, oğan qarağanda men taza kisi emespin be? - dep. Oğan qudaı tağala aıtyp pa, pálensheden táýir bolsań bolady dep? Ia bilgender aıtyp pa, áıteýir ózińnen nadanshylyğy asqan, ıa jamanshylyğy artylğan kisi tabylsa, sen jamanğa qosylmaısyń dep? Jamanğa salysyp jaqsy bola ma? Jaqsyğa salysyp jaqsy bolady dağy. Júz at báıgege qosylsa, men báıge aldym degen sóz bolsa, aldyńda neshe at bar dep surar, artyńda neshe at bar edi dep surağannyń nesi sóz? Men bes attan, on attan ilgeri edim degenniń nesi qýanysh?
Endi jubanyshy - jalğyz biz be, eldiń bári de súıtip-aq júr ğoı, kóppen kórgen uly toı, kóppen birge bolsaq bolady da degen sózdi jubanysh qylady. Oğan qudaı tağala aıtyp pa, kópten qalmasań bolady dep. Kópke qaharym júrmeıdi dep. Kópke tuzağym jetpeıdi dep pe? Ğylym kópke kelip pe? Bireýden tarap pa? Hıkmet kópten taraı ma? Birden taraı ma? Kópke qorlyq júrmeı me? Bir úıdiń ishi túgel aýyrsa, jeńil tıe me? Jer bilmegen kóp adam adasyp júrse, bir jer biletuğyn kisiniń keregi joq pa eken? Kóp kisi jolaýshynyń báriniń aty aryğany jaqsy ma? Joq, jarmysy arysa, jarmysynyń kúılisi jaqsy ma? Jut kelse, eldiń báriniń túgel jutağany jaqsy ma? Jarym-jartysy aman qalğany jaqsy ma? Osy kóp aqymaqtyń bir aqymaqqa nesi jubanysh? Tuqymymyzben aýzymyz sasyq bolýshy edi degen jaman kúıeý qalyńdyğyn jeńip pe? Kóńilin sol sózi razy qylýğa jetip pe? Endeshe, kóbińnen qalma, sen de aýzyńdy sasyta ber dep pe?!

Jıyrma tórtinshi sóz
Jer júzinde eki myń mıllıonnan kóp artyq adam bar, eki mıllıondaı qazaq bar. Bizdiń qazaqtyń dostyğy, dushpandyğy, maqtany, myqtylyğy, mal izdeýi, óner izdeýi, jurt tanýy eshbir halyqqa uqsamaıdy.

***

Birimizdi birimiz ańdyp, jaýlap, urlap, kirpik qaqtyrmaı otyrğanymyz. Óstip, jer júzindegi jurttyń qory bolyp, birimizdi birimiz ańdyp ótemiz be?
Jer júzinde eki myń mıllıonnan kóp artyq adam bar, eki mıllıondaı qazaq bar. Bizdiń qazaqtyń dostyğy, dushpandyğy, maqtany, myqtylyğy, mal izdeýi, óner izdeýi, jurt tanýy eshbir halyqqa uqsamaıdy. Birimizdi birimiz ańdyp, jaýlap, urlap, kirpik qaqtyrmaı otyrğanymyz. Úsh mıllıonnan halqy artyq dúnıede bir qala da bar, dúnıeniń bas-aıağyn úsh aınalyp kórgen kisi tolyp jatyr. Óstip, jer júzindegi jurttyń qory bolyp, birimizdi birimiz ańdyp ótemiz be? Joq, qazaq ortasynda da urlyq, ótirik, ósek, qastyq qalyp, ónerdi, maldy túzden, bóten jaqtan túzý jolmen izdep, óristerlik kún bolar ma eken? Áı, ne bolsyn!.. Júz qarağa eki júz kisi suğyn qadap júr ğoı, birin-biri qurtpaı, qurymaı tynysh taba ma?

Jıyrma besinshi sóz
Balalardy oqytqan da jaqsy, biraq qulshylyq qylarlyq qana, túrki tanyrlyq qana taza oqysa bolady. Onyń úshin bul jer darýlharap, munda áýeli mal tabý kerek, onan soń arab, parsy kerek. Qarny ash kisiniń kóńilinde aqyl, boıynda ar, ğylymğa qumarlyq qaıdan tursyn? Ashap-ishimge maldyń tapshylyğy da ağaıynnyń arazdyğyna ýá ártúrli pálege, urlyq, zorlyq, qýlyq, sumdyq sekildi nárselerge úıirlendirýge sebep bolatuğyn nárse. Mal tapsa, qaryn toıady. Onan soń, bilim túgil óner kerek eken. Sony úıreneıin ne balama úıreteıin dep oıyna jaqsy túsedi. Oryssha oqý kerek, hıkmet te, mal da, óner de, ğylym da - bári orysta tur. Zararynan qashyq bolý, paıdasyna ortaq bolýğa tilin, oqýyn, ğylymyn bilmek kerek. Onyń sebebi olar dúnıeniń tilin bildi, mundaı boldy. Sen onyń tilin bilseń, kókirek kóziń ashylady. Árbireýdiń tilin, ónerin bilgen kisi onymenen birdeılik dağýasyna kiredi, asa arsyzdana jalynbaıdy. Dinge de jaqsy bilgendik kerek. Jorğalyqpenen kóńilin alsam eken degen nadan áke-sheshesin, ağaıyn-jurtyn, dinin, adamshylyğyn jaýyrynynan bir qaqqanğa satady. Tek maıordyń kúlgeni kerek dep, k...i ashylsa da, qam jemeıdi. Orystyń ğylymy, óneri - dúnıeniń kilti, ony bilgenge dúnıe arzanyraq túsedi. Lákın osy kúnde orys ğylymyn balasyna úıretken jandar sonyń qarýymen tağy qazaqty ańdysam eken deıdi. Joq, olaı nıet kerek emes. Maldy qalaı adal eńbek qylğanda tabady eken, sony úıreteıik, muny kórip jáne úırenýshiler kóbeıse, ulyqsyğan orystardyń jurtqa birdeı zakony bolmasa, zakonsyz qorlyğyna kónbes edik. Qazaqqa kúzetshi bolaıyn dep, biz de el bolyp, jurt bilgendi bilip, halyq qataryna qosylýdyń qamyn jeıik dep nıettenip úırený kerek. Qazir de orystan oqyğan balalardan artyq jaqsy kisi shyğa almaı da tur. Sebebi: ata-anasy, ağaıyn-týğany, bir jağynan, buzyp jatyr. Súıtse de, osy oqyğan balalar - ana oqymağan qazaq balalarynan úzdik, ozyq. Ne qylsa da sózdi uqtyrsa bolady olarğa. Jaqsy atanyń balalary da kóp oqyğan joq, qaıta, kedeıdiń balalaryn orysqa qorlap berdi. Olar osydan artyq qaıda barsyn? Jáne de keıbir qazaqtar ağaıynymen arazdasqanda: "Seniń osy qorlyğyńa kóngenshe, balamdy soldatqa berip, basyma shash, aýzyma murt qoıyp ketpesem be!" deýshi edi. Osyndaı jaman sózdi, qudaıdan qoryqpaı, pendeden uıalmaı aıtqan qazaqtardyń balasy oqyğanmenen ne bola qoısyn? Sonda da ózge qazaq balalarynan artyq úırengeni nemene, qaı kóp úırenipti? Kirdi, shyqty, ildi, qaıtty, túbegeılep oqyğan bala da joq. Ákesi el aqshasymen oqyğanğa áreń oqytady, óz malyn ne qylyp shyğarsyn? Týrasyn oılağanda, balańa qatyn áperme, enshi berme, baryńdy salsań da, balańa orystyń ğylymyn úıret! Myna men aıtqan jol - mal aıar jol emes. Qudaıdan qoryq, pendeden uıal, balań bala bolsyn deseń - oqyt, mal aıama! Áıtpese, bir ıt qazaq bolyp qalğan soń, sağan rahat kórsete me, ózi rahat kóre me, ıa jurtqa rahat kórsete me?

Jıyrma altynshy sóz
Bizdiń qazaqtyń qosqan aty aldynda kelse, túsirgen balýany jyqsa, salğan qusy alsa, qosqan ıti ózgeden ozyp baryp ustasa, esi shyğyp bir qýanady. Bilmeımin, sodan artyq qýanyshy bar ma eken? Áı, joq ta shyğar! Osy qýanysh bári de qazaq qaryndastyń ortasynda bir haıýannyń óneriniń artylğanyna ıa bir bóten adamnyń jyqqanyna maqtanarlyq ne orny bar? Ol ozğan, alğan, jyqqan ózi emes, ıakı balasy emes. Munyń bári - qazaqtyń qazaqtan basqa jaýy joq, bıtteı nárseni bir úlken is qylğan kisideı qýanğan bolyp, ana ózgelerdi yzalandyrsam eken demek. Bireýdi yzalandyrmaq - sharığatta haram, sharýağa zalal, aqylğa teris. Ánsheıin bireýdi yza qylmaqtyń nesin dáýlet bilip qýanady eken? Já, bolmasa, ana yza bolýshy sonshalyq nege jer bolyp qalady eken?
Júırik at - keıde ol elde, keıde bul elde bolatuğyn nárse, qyran qus ta, júırik ıt te - keıde onyń qolyna, keıde munyń qolyna túsetuğyn nárse. Kúshti jigit te únemi bir elden shyğa ma? Keıde ana elden, keıde myna elden shyğady. Munyń bárin adam óz ónerimenen jasağan joq. Bir ozğan, bir jyqqan únemi ozyp, únemi jyğyp júrmeıdi. Sonyń bárin de bile tura, jerge kirgendeı bolyp ıa bir aramdyğy, jamandyğy shyqqandaı nesine uıalyp, qorlanady eken?
Endi osylardan bilseńiz bolady: nadan el qýanbas nársege qýanady hám jáne qýanğanda ne aıtyp, ne qoığanyn, ne qylğanyn ózi bilmeı, esi shyğyp, bir túrli mastyqqa kez bolyp ketedi. Hám uıalğandary uıalmas nárseden uıalady, uıalarlyq nárseden uıalmaıdy. Munyń bári - nadandyq, aqymaqtyqtyń áseri. Bularyn aıtsań, keıbireýi "ras, ras" dep uıyğan bolady. Oğan nanba, erteń ol da álgilerdiń biri bolyp ketedi. Kóńili, kózi jetip tursa da, haıýan sekildi áýelgi ádetinen boıyn toqtata almaıdy, bir tııanaqsyzdyqqa túsip ketedi, eshkim toqtatyp, uqtyryp bolmaıdy. Ne jamanshylyq bolsa da bir ádet etse, qazaq ol ádetinen eriksiz qoryqqanda ıa ólgende toqtaıdy, bolmasa aqylyna jeńgizip, munym teris eken dep bilip, oılanyp ózdiginen toqtağan adamdy kórmessiń.

Jıyrma jetinshi sóz
 (Sokrat hakimniń sózi)
Bir kúni Sokrat hakim bir Arıstodım degen ğalym shákirtine qudaı tabaraka ýa tağalağa qulshylyq qylmaq týrasynda aıtqan sózi. Ol ózi qulshylyq qylğandarğa kúlýshi edi.
- Áı, Arıstodım, eshbir adam bar ma, seniń bilýińshe, qylğan ónerleri sebepti adam tańyrqaýğa laıyqty? - dedi.
Ol aıtty:
- Tolyp jatyr, qaziret.
- Biriniń atyn atashy, - deıdi.
- Gomerge báıitshiligi sebepti, Sofoklge tragedııasy sebepti, ıağnı bireýdiń syıpatyna túspektik, Zevksıske sýretshiligi sebepti tańyrqaımyn, - dep, soğan uqsağan neshe onan basqa ónerleri áshkere bolğan jandardy aıtty.
- Olaı bolsa, kim artyqsha ğajaıyptanýğa laıyqty: jansyz, aqylsyz, qur pishindi jasaıtuğyn sýretshi me? Ia jan ıesi, aqyl ıesi adamdy jaratýshy ma? - deıdi.
- Sońğysy laıyqty, - deıdi, - biraq ol jaratýshy jaratty, ózdiginen kez kelip, solaı bolyp ketpeı, basynan bilip istegen hıkmetimen bolsa, - deıdi.
- Já, paıdaly nárse dúnıede kóp, biriniń paıdasy kórinip, bilinip turady. Keıbiriniń paıdasy anyq bilinbeıdi. Sonyń qaısysyn hıkmet kóresiń? - dedi.
- Árıne, áshkere paıdağa bola jaratylğanyn hıkmet desek kerek deımin, - deıdi.
- Já, olaı bolsa, adamdy jaratýshy haýası hamsa zahrı bergende, tahqıq oılap, olardyń paıdasynyń barlyğy túgel oğan muqtaj bolarlyğyn bilip bergendigi áshkere tur ğoı. Áýeli kózdi kórsin dep beripti, eger kóz joq bolsa, dúnıedegi kórikti nárselerdiń kórkinen qaıtyp lázzat alar edik? Ol kóz ózi náziktiginen keregine qaraı ashyp, jaýyp turýy úshin qabaq beripti. Jelden, ushqynnan qağa bersin bolýy úshin kirpik beripti. Mańdaı terini kózden qağyp turýğa kerek bolğandyğynan, basqa tağy keregi bar qylyp qas beripti. Qulaq bolmasa, ne qańğyr, ne dúńgir, daýys, jaqsy ún, kúı, án - eshbirinen lázzattanyp habar ala almas edik. Muryn ıis bilmese, dúnıede ne tátti, ne qatty ne dámdiniń qaısysynan lázzat alar edik? Bulardyń bári bizdiń paıdamyz emes pe?
Kózdi, muryndy aýyzğa jaqyn jaratypty, iship-jegen asymyzdyń tazalyğyn kórip, ıisin bilip, iship-jesin dep. Bizge keregi bar bolsa da, jıirkenerlik jeri bar tesikterdi bul bastağy ğazız bilimdi jerimizden alys aparyp tesipti, munyń bári hıkmetpen bilip istelgendigine dálel emes pe? - depti.
Sonda Arıstodım tahqıq oılap teksergende, adamdy jaratýshy artyq hıkmet ıesi ekendigine hám mahabbatymenen jaratqandyğyna shúbási qalmady.
- Olaı bolğanda jáne ne oılaısyń, hámma maqulyhatty jas balalaryna eljiretip, úıiriltip turýyn kórgende ýa hámma maqulyhattyń ólimin jek kórip, tirshilikte kóp qalmaqshylyğyn tilep, ıjtıhad qylýyn kórgende, ósip-ónýiniń qamynda bolýdan basqa isti az oılamaqtary - bularynyń bári jurt bolsyn, óssin, ónsin úshin. Solardyń bárin jaratqanda kóńilderin solaısha yntyqtandyryp qoığandyğy hám munyń bári jaqsy kórgendiginen ekenin bildirmeı me? - deıdi.
- Eı, Arıstodım! Qalaısha sen bir ózińnen, ıağnı adamnan basqada aqyl joq dep oılaısyń? - edi. - Adamnyń denesi óziń júrgen jerdiń bir bıtimdeı qumyna uqsas emes pe? Deneńde bolğan dymdar jerdegi sýlardyń bir tamshysyndaı emes pe? Já, sen bul aqylğa qaıdan ıe boldyń? Árıne, qaıdan kelse de, jan degen nárse keldi de, sonan soń ıe boldyń. Bul ğalamdy kórdiń, ólsheýine aqylyń jetpeıdi, kelisti kórimdigine hám qandaı laıyqty jarastyqty zakonimen jaratylyp, onyń eshbiriniń buzylmaıtuğynyn kóresiń. Bulardyń bárine tańğajaıyp qalasyń hám aqylyń jetpeıdi, osylardyń bári de kez kelgendikpen bir nárseden jaralğan ba, ıakı bulardyń ıesi bir ólsheýsiz uly aqyl ma? Eger aqylmenen bolmasa, bulaısha bul esebine, ólsheýine oı jetpeıtuğyn dúnıe árbir túrli kerekke bola jaratylyp hám bir-birine sebeppen baılanystyrylyp, pendeniń aqylyna ólsheý bermeıtuğyn myqty kórkem zakonge qaratylyp jaratyldy, - deıdi.
Ol aıtty:
- Tahqıq bul aıtqanyńnyń bári ras, jaratýshy artyq aqyl ıesi ekendigi mağlum boldy. Ol qudaıdyń ulyqtyğyna ińkárim joq. Biraq sondaı ulyq qudaı meniń qulshylyğyma ne qylyp muqtaj bolady? - dedi.
- Eı, Arıstodım! Qate aıtasyń. Muqtaj bolmağanda da, bireý seniń qamyńdy jese, seniń oğan qaryzdar ekendigińe de ustaz kerek pe? - dedi.
Arıstodım aıtty:
- Ol meniń qamymdy jeıtuğynyn men qaıdan bilem? - dedi.
- Já, olaı bolsa hámma maqulyqqa da qara, ózińe de qara, jandy bárimizge de beripti. Jannyń jaryğyn bárimizge de birdeı uğarlyq qylyp berip pe? Adam aldyn, artyn, osy kúnin - úsheýin de tegis oılap tekseredi. Haıýan artyn, osy kúnin de buldyr biledi, aldyńğy jağyn teksermekke tipti joq. Haıýanğa bergen denege qara, adamğa bergen denege qara. Adam eki aıağyna basyp tik turyp, dúnıeni tegis kórmekke, tegis teksermekke laıyqty hám ózge haıýandardy quldanarlyq, paıdasyn kórerlik laıyğy bar. Haıýannyń biri aıağyna senip júr, bir ózińdeı haıýandy quldanarlyq laıyğy joq. Adam ózi ózine senbese, adamdy da haıýan sekildi qylyp jaratsa, eshnársege jaramas edi. Haıýanğa adamnyń aqylyn berse, munsha sheberlik, munsha darkarlik, bir-birine ğylym úıreterlik sheshendik salahııat ol denege laıyqty kelmeıdi. Qaı ógiz shahar jasap, qural jasap, neshe túrli saıman jasap, sypaıylyq sheberliktiń údesinen shyğarlyq qısyny bar? Biraq adam balasy bolmasa, bul ğajaıyp aqyldy jáne ğajaıyppen jasağan denege kirgizip, munsha salahııat ıesi qylğany hıqmetpenen ózge haıýanğa sultan qylğandyğyna dálel emes pe? Ol dálel bolsa, adam balasyn artyq kórip, qamyn áýelden allanyń ózi oılap jasağanyna da dálel emes pe? Endi adam balasynyń qulshylyq qylmaqqa qaryzdar ekeni mağlum bolmaı ma? - depti.

Jıyrma segizinshi sóz
Eı, musylmandar! Bireý baı bolsa, bireý kedeı bolsa, bireý aýrý, bireý saý bolsa, bireý esti, bireý eser bolsa, bireýdiń kóńili jaqsylyqqa meıildi, bireýdiń kóńili jamanshylyqqa meıildi - bular nelikten dese bireý, sizder aıtasyzdar: qudaı tağalanyń jaratýynan ıakı buıryğynsha bolğan is dep. Já, olaı bolsa, biz qudaı tağalany aıyby joq, mini joq, ózi ádil dep ıman keltirip edik. Endi qudaı tağala bir anturğanğa eńbeksiz mal beredi eken. Bir qudaıdan tilep, adal eńbek qylyp, paıda izdegen kisiniń eńbegin jandyrmaı, qatyn-balasyn jóndep asyrarlyq ta qylmaı, kedeı qylady eken. Eshkimge zalalsyz bir momyndy aýrý qylyp, qor qylady eken. Qaıda bir ury, zalymnyń denin saý qylady eken. Áke-sheshesi bir eki balanyń birin esti, birin eser qylady eken. Tamam jurtqa buzyq bolma, túzik bol dep jarlyq shashyp, jol salady eken. Túzikti beıishke shyğaramyn dep, buzyqty tozaqqa salamyn dep aıta tura, pendesiniń bireýin jaqsylyqqa meıildendirip, bireýin jamanshylyqqa meıildendirip, ózi qudaılyq qudiretimen bireýin jaqsylyqqa buryp, bireýin jamandylyqqa buryp jiberip turady eken. Osynyń bári qudaı tağalanyń aıypsyz, minsiz ğafýr rahımdyğyna, ádildigine laıyq kele me? Jurt ta, múlik te - bári qudaıdyń óziniki. Bul qylğanyn ne deı alamyz? Óz múlkin ózi ne qylsa qyla beredi. Ony aıypty bolady deı almaımyz deseń, ol sóziń qudaı tağalanyń aıyby, mini joq emes, tolyp jatyr, biraq aıtýğa bata almaımyz degeniń emes pe? Olaı bolğanda, pende óz tyrysqandyğymenen ne tabady? Bárin qylýshyğa qyldyrýshy ózi eken. Pende pendege ókpeleıtuğyn eshnárse joq. Kim jaqsylyq, kim jamandyq qylsa dağy qudaıdan kelgen jarlyqty qylyp júr eken deımiz be?
Qudaı tağala árbir aqyly bar kisige ıman paryz, árbir ımany bar kisige ğıbadat paryz degen eken. Jáne de árbir ras is aqyldan qoryqpasa kerek. Já, biz endi aqyldy erkine jibermesek, qudaı tağalanyń aqyly bar kisige ıman paryz degeni qaıda qalady? "Meni tanyğan aqylmenen tanyr" degeni qaıda qalady? Dinimizdiń bir jasyryn turğan jalğany joq bolsa, aqyldy, ony oılama degenimizge pende bola ma? Aqyl toqtamağan soń, dinniń ózi neden bolady. Áýeli ımandy túzetpeı jatyp, qylğan ğıbadat ne bolady? Joq, sen jaqsylyq, jamandyqty jaratqan - qudaı, biraq qyldyrğan qudaı emes, aýrýdy jaratqan - qudaı, aýyrtqan qudaı emes, baılyqty, kedeılikti jaratqan - qudaı, baı qylğan, kedeı qylğan qudaı emes dep, nanyp uqsań bolar, áıtpese - joq.

Jıyrma toğyzynshy sóz
Bizdiń qazaqtyń maqaldarynyń kóbiniń iske tatyrlyğy da bar, iske tatymaq túgil, ne qudaıshylyqqa, ne adamshylyqqa jaramaıtuğyny da bar.
Áýeli "Jarly bolsań, arly bolma" deıdi. Ardan ketken soń, tiri bolyp júrgen qurysyn. Eger onysy jalğa júrgenińde janyńdy qınap eńbekpenen mal tap degen sóz bolsa, ol - ar ketetuğyn is emes. Tynysh jatyp, kózin satyp, bireýden tilenbeı, janyn qarmanyp, adal eńbekpen mal izdemek - ol arly adamnyń isi.
"Qalaýyn tapsa, qar janady", "Suraýyn tapsa, adam balasynyń bermeıtini joq" degen - eń baryp turğan qudaı urğan sóz osy. Suraýyn tabamyn, qalaýyn tabamyn dep júrip qorlyqpenen ómir ótkizgenshe, maldy ne jerden suraý kerek, ne aqqan terden suraý kerek qoı.
"Atyń shyqpasa, jer órte" deıdi. Jer órtep shyğarğan atyńnyń nesi murat? "Júz kún atan bolğansha, bir kún býra bol" deıdi. Táńirge jazyp, minbeı-túspeı aryp, shómeńdep dıýanalyqpen bir kún bolğan býralyq nege jaraıdy?
"Altyn kórse, perishte joldan taıady" deıdi. Perishteden sadağa ketkir-aı! Perishte altyndy ne qylsyn, óziniń kórseqyzar sumdyğyn qostağaly aıtqany.
"Ata-anadan mal tátti, altyndy úıden jan tátti" deıdi. Ata-anasynan mal tátti kórinetuğyn anturğannyń tátti derlik ne jany bar. Bulardyń bárinen de qymbat ata-anasyn malğa satpaq eń arsyzdyń isi emes pe? Ata-ana shamasy kelse, mıhnattanyp mal jısa da, dúnıelik jısa da, artymda balalaryma qalsyn deıdi. Ol ata-anany malğa satqan soń, qudaığa dushpandyq is emes pe? Osyndaı bilmestikpenen aıtylğan sózderine bek saq bolý kerek.

Otyzynshy sóz
Qyrqyn minse qyr artylmaıtuğyn osy bir "qyrt maqtan" degen bir maqtan bar, sol nege kerek, nege jaraıdy? Ol ar, esti bilmeıdi, namysty bilmeıdi, keń tolğaý, úlken oı joq, ne balýandyğy joq, ne batyrlyğy joq, ne adamdyğy joq, ne aqyldylyğy, arlylyğy joq. Moıynyn buryp qoıyp: "Óı, táńiri-aı, qoıshy ári, kimnen kim artyq deısiń, kimniń basy kimniń qanjyğasynda júr, ol meniń qazanyma as salyp berip júr me, men onan saýyn saýyp otyrmyn ba?" - dep bulğaqtap, nemese: "aıağanym janym ba? Óı, enesin uraıyn, ólip ketpeı nege kerek? Azar bolsa atylyp, ıa osy úshin aıdalyp ketsem de kóngenim-aq! Áıteýir bir ólim bar ma?" - dep qalshyldaıtuğyn kisi kóp qoı.
Ózderiń kórip júrsińder, osy aıtqan sóz boıyna laıyq qazaq kórdińder me? Ólimge shydaıtuğyn qazaq kórgenim joq, ólimge shydamaımyn degen de qazaq kórgenim joq, keńirdegin ğana kórsetedi-aý: "qıylyp qana qalaıyn" dep. Eger osy sóz boıyna laıyq kisi kórinse, aqyly joq bolsa da, qaıratymenen-aq kisi aıdyndyratuğyn adam bolğany ğoı! Eger shyn aığaıdy kórgende, kirer jerin taba almaıtuğyn daraqy, jurtty osy sózimen aıdyndyramyn, "myna kápirden kisi shoshıtuğyn eken" degizip aıdyndyraıyn dep aıtyp otyrğan qur dombytpasy bolyp, bosqa qoqıyp otyrsa, sony ne deımiz? Aı, qudaı-aı! Janğa myrzalyq qylatuğyn, erdiń jadağaıda-aq sertke turğyshtyğy, malğa myrzalyğy, dúnıeni bir tıyn esep kórmeıtuğyn jomarttyğy - ártúrli belgisi boıynsha turmas pa edi? "Uıalmas betke talmas jaq beredi" dep, kóp byljyrağan arsyz, uıatsyzdyń biri dağy.

Otyz birinshi sóz
Estigen nárseni umytpastyqqa tórt túrli sebep bar: áýeli - kókiregi baılaýly berik bolmaq kerek; ekinshi - sol nárseni estigende ıa kórgende ğıbrátlaný kerek, kóńildenip, tushynyp, yntamen uğý kerek; úshinshi - sol nárseni ishinen birneshe ýaqyt qaıtaryp oılanyp, kóńilge bekitý kerek; tórtinshi - oı keseli nárselerden qashyq bolý kerek. Eger kez bolyp qalsa, salynbaý kerek. Oı keselderi: ýaıymsyz salğyrttyq, oıynshy-kúlkishildik, ıa bir qaığyğa salyný, ıa bir nársege qumarlyq paıda bolý sekildi. Bul tórt nárse - kúlli aqyl men ğylymdy tozdyratuğyn nárseler.

Otyz ekinshi sóz
Bilim-ğylym úırenbekke talap qylýshylarğa áýeli bilmek kerek. Talaptyń óziniń biraz sharttary bar. Olardy bilmek kerek, bilmeı izdegenmen tabylmas.
Áýeli - bilim-ğylym tabylsa, ondaı-mundaı iske jaratar edim dep, dúnıeniń bir qyzyqty nársesine kerek bolar edi dep izdemekke kerek. Onyń úshin bilim-ğylymnyń ózine ğana qumar, yntyq bolyp, bir ğana bilmektiktiń ózin dáýlet bilseń jáne ár bilmegenińdi bilgen ýaqytta kóńilde bir rahat huzýr hasıl bolady. Sol rahat bilgenińdi berik ustap, bilmegenińdi tağy da sondaı bilsem eken dep úmittengen qumar, mahabbat paıda bolady. Sonda árbir estigenińdi, kórgenińdi kóńiliń jaqsy uğyp, anyq óz sýretimen ishke jaığastyryp alady.
Eger din kóńiliń ózge nársede bolsa, bilim-ğylymdy bir-aq soğan sebep qana qylmaq úshin úırenseń, ondaı bilimge kóńilińniń meıirimi asyrap alğan shesheńniń meıirimi sekildi bolady. Adamnyń kóńili shyn meıirlense, bilim-ğylymnyń ózi de adamğa meıirlenip, tezirek qolğa túsedi. Shala meıir shala baıqaıdy.
Ekinshi - ğylymdy úırengende, aqıqat maqsatpen bilmek úshin úırenbek kerek. Bahasqa bola úırenbe, azyraq bahas kóńilińdi pysyqtandyrmaq úshin zalal da emes, kóbirek bahas adamdy túzemek túgil, buzady. Onyń sebebi árbir bahasshyl adam haqty shyğarmaq úshin ğana bahas qylmaıdy, jeńbek úshin bahas qylady. Ondaı bahas hýsidshilikti zoraıtady, adamshylyqty zoraıtpaıdy, bálkim, azaıtady. Jáne maqsaty ğylymdağy maqsat bolmaıdy, adam balasyn shatastyryp, jalğan sózge jeńdirmekshi bolady. Mundaı qııal ózi de buzyqtarda bolady. Júz týra joldağylardy shatastyrýshy kisi bir qısyq joldağy kisini túzetken kisiden sadağa ketsin! Bahas - ózi de ğylymnyń bir joly, biraq oğan hırslaný jaramaıdy. Eger hırslansa, óz sózimshil ğýrýrlyq, maqtanshaqtyq, hýsidshilik boıyn jeńse, ondaı adam boıyna qorlyq keltiretuğyn ótirikten de, ósekten de, ursyp-tóbelesýden de qashyq bolmaıdy.
Úshinshi - árbir haqıqatqa tyrysyp ıjtıhatyńmen kóziń jetse, sony tut, ólseń aırylma! Egerde ondaı bilgendigiń ózińdi jeńe almasa, kimge pul bolady? Óziń qurmettemegen nársege bótennen qaıtip qurmet kútesiń?
Tórtinshi - bilim-ğylymdy kóbeıtýge eki qarý bar adamnyń ishinde: biri - mulahaza qylý, ekinshisi - berik muhafaza qylý. Bul eki qýatty zoraıtý jahatinde bolý kerek. Bular zoraımaı, ğylym zoraımaıdy.
Besinshi - osy sózdiń on toğyzynshy babynda jazylğan aqyl keseli degen tórt nárse bar. Sodan qashyq bolý kerek. Sonyń ishinde ýaıymsyz salğyrttyq degen bir nárse bar, zınhar, janym, soğan bek saq bol, ásirese, áýeli - qudanyń, ekinshi - halyqtyń, úshinshi - dáýlettiń, tórtinshi - ğıbrattyń, besinshi - aqyldyń, ardyń -báriniń dushpany. Ol bar jerde bular bolmaıdy.
Altynshy - ğylymdy, aqyldy saqtaıtuğyn minez degen saýyty bolady. Sol minez buzylmasyn! Kórseqyzarlyqpen, jeńildikpen, ıa bireýdiń orynsyz sózine, ıa bir kez kelgen qyzyqqa shaıqalyp qala berseń, minezdiń beriktigi buzylady. Onan soń oqyp úırenip te paıda joq. Qoıarğa orny joq bolğan soń, olardy qaıda saqtaısyń? Qylam degenin qylarlyq, turam degeninde turarlyq minezde azğyrylmaıtyn aqyldy, ardy saqtarlyq beriktigi, qaıraty bar bolsyn! Bul beriktik bir aqyl, ar úshin bolsyn!

Otyz úshinshi sóz
Eger de mal kerek bolsa, qolóner úırenbek kerek. Mal jutaıdy, óner jutamaıdy. Aldaý qospaı adal eńbegin satqan qolónerli - qazaqtyń áýlıesi sol. Biraq qudaı tağala qolyna az-maz óner bergen qazaqtardyń keselderi bolady.
Áýeli - bul isimdi ol isimnen asyraıyn dep, artyq ismerler izdep júrip, kórip, biraz istes bolyp, óner arttyraıyn dep, túzden óner izdemeıdi. Osy qolyndağy az-muzyna maqtanyp, osy da bolady dep, baıağy qazaqtyń talapsyzdyğyna tartyp, jatyp alady.
Ekinshi - erinbeı isteı berý kerek qoı. Bir-eki qara tapsa, malğa bóge qalğan kisimsip, "mağan mal joq pa?" degendeı qylyp, erinshektik, saldaý-salğyrttyqqa, kerbezdikke salynady.
Úshinshi - "darqansyń ğoı, ónerlisiń ğoı, shyrağym", nemese "ağeke, neń ketedi, osy ğanamdy istep ber!" degende "mağan da bireý jalynarlyqqa jetken ekenmin" dep maqtanyp ketip, paıdasyz aldaýğa, qý tilge aldanyp, óziniń ýaqytyn ótkizedi. Jáne anağan dúnıeniń qyzyğy aldaýdy bilgen degizip, kóńilin de maqtandyryp ketedi.
Tórtinshi - tamyrshyldaý keledi. Bağanağy aldamshy shaıtan tamyr bolalyq dep, bir bolymsyz nárseni bergen bolyp, artynan úıtemin-búıtemin, qaryq qylamyn degenge máz bolyp, tamyrym, dosym dese, men de kerektiniń biri bolyp qalyppyn ğoı dep, jáne jasynan is istep, úıden shyqpağandyq qylyp, joq-barğa tyrysyp, aldağandy bilmeı, dereý onyń jetpegenin jetkizemin dep, tipti jetpese ózinen qosyp, qylyp ber degeniniń bárin qylyp berip, kúni ótip, eńbek qylar ýaqytynan aırylyp, "joğary shyqqa" qaryq bolyp, tamaq, kıim, borysh esinen shyğyp ketip, endi olar qysqan kúni bireýdiń malyn buldap qaryzğa alady. Ony qylyp bereıin, muny qylyp bereıin dep, sonymenen tabys quralmaı, boryshy asyp, daýğa aınalyp, adamshylyqtan aırylyp, qor bolyp ketedi. Osy nesi eken. Qazaqtyń balasynyń ózi aldağysh bola turyp jáne ózi bireýge aldatqysh bolatuğyny qalaı?

Otyz tórtinshi sóz
Jurttyń bári biledi óletuğynyn jáne ólim únemi qartaıtyp kelmeıtuğynyn, bir alğandy qata jibermeıtuğynyn. Qazaq osyğan da, amal joq, nanady, anyq óz oıyna, aqylyna teksertip nanbaıdy. Jáne hámmany jaratqan qudaı bar, ahırette suraý alady, jamandyqqa jazğyrady, jaqsylyqqa jarylğaıdy, jazğyrýy da, jarylğaýy da pende isine uqsamaıdy, begirek esepsiz qınaýy da bar, begirek esepsiz jetistirýi de bar dep - bárine sendik deıdi. Joq, onysyna men senbeımin? Olar sendim dese de, anyq sengen kisige ýaıym oılap ne kerek? Osy ekeýine laıyqty jaqsylyqty ózderi de izdep taba beredi. Egerde osy ekeýine buldyr senip otyrsa, endi nege sendire alamyz? Ony qaıtip túzete alamyz? Olardy musylman dep, qalaısha ımany bar ğoı deımiz?
Kimde-kim ahırette de, dúnıede de qor bolmaımyn dese, bilmek kerek: esh adamnyń kóńilinde eki qýanysh birdeı bolmaıdy, eki yntyq qumarlyq birdeı bolmaıdy, eki qorqynysh, eki qaığy - olar da birdeı bolmaıdy. Mundaı eki nárseni birdeı bolady dep aıtýğa múmkin emes. Olaı bolğanda, qaı adamnyń kóńilinde dúnıe qaığysy, dúnıe qýanyshy ahıret qaığysynan, ahıret qýanyshynan artyq bolsa - musylman emes. Endi oılap qaraı ber, bizdiń qazaq ta musylman eken! Egerde eki nárse kez bolsa, biri ahıretke kerekti, biri osy dúnıede kerekti, birin alsa, biri tımeıtuğyn bolsa, sonda bireý ahıretke kerektini almaı, ekinshi bir kez kelgende alarmyn dep, joq, eger kez bolmaıtuğyn bolsa, keń qudaı ózi keńshilikpenen keshiredi dağy, myna kezi kelip turğanda muny jiberip bolmas dep, dúnıege kerektini alsa, endi ol kisi janyn berse ahıretti dúnıege satqanym joq dep, nanýğa bola ma?
Adam balasyna adam balasynyń bári - dos. Ne úshin deseń, dúnıede júrgende týysyń, ósýiń, toıuyń, ashyğýyń, qaığyń, qazań, dene bitimiń, shyqqan jeriń, barmaq jeriń - bári birdeı, ahıretke qaraı ólýiń, kórge kirýiń, shirýiń, kórden mahsharda suralýyń - bári birdeı, eki dúnıeniń qaığysyna, pálesine qaýpiń, eki dúnıeniń jaqsylyğyna rahatyń - bári birdeı eken. Bes kúndik ómiriń bar ma, joq pa?.. Birińe-biriń qonaq ekensiń, óziń dúnıege de qonaq ekensiń, bireýdiń bilgendigine bilmestigin talastyryp, bireýdiń bağyna, malyna kúndestik qylyp, ıa kórseqyzarlyq qylyp, kóz alartyspaq laıyq pa? Tileýdi qudaıdan tilemeı, pendeden tilep, óz betimen eńbegimdi jandyr demeı, pálenshenikin áper demek - ol qudaığa aıtarlyq sóz be? Qudaı bireý úshin bireýge jábir qylýyna ne laıyğy bar? Eki aýyz sózdiń basyn qosarlyq ne aqyly joq, ne ğylymy joq bola tura, ózimdikin jón qylamyn dep, qur "oı, táńir-aı!" dep talasa bergenniń nesi sóz? Onyń nesi adam?

Otyz besinshi sóz
Mahsharğa barğanda qudaı tağala qajy, molda, sopy, jomart, sheıit - solardy qatar qoıyp, surar deıdi. Dúnıede ğızzat úshin, syı-qurmet almaq úshin qajy bolğandy, molda bolğandy, sopy bolğandy, jomart bolğandy, sheıit bolğandardy bir bólek qoıar deıdi. Ahıretke bola, bir ğana qudaı tağalanyń razylyğyn tappaq úshin bolğandardy bir bólek qoıar deıdi.
Dúnıe úshin bolğandarğa aıtar deıdi: "Sender dúnıede qajeke, moldeke, sopeke, myrzeke, batyreke atalmaq úshin óner qylyp edińder, ol dúnıeń munda joq. Senderdiń ol qyzyqty dúnıeń harap bolğan, sonymen qylğan ónerleriń de bitti. Endi munda qurmet almaq túgil, suraý berińder! Mal berdim, ómir berdim, ne úshin sol maldaryńdy, ómirlerińdi, betińe ahıretti ustap, din nıetiń dúnıede turyp, jurtty aldamaq úshin saryp qyldyńdar?" dep.
Ana shyn nıetimenen ornyn taýyp, bir qudaıdyń razylyğy úshin óner qylğandarğa aıtar deıdi: "Sender bir ğana meniń razylyğymdy izdep maldaryńdy, ómirlerińdi saryp qylyp edińder, men razy boldym. Sizderge laıyqty qurmetti ornym bar, daıyn, kirińder! Hám ol razylyqtaryńnan basqa osy mahshar ishinde, senderdiń osy qylğanyńa ózi qylmasa da, ishi erip, yntyq bolğan dostaryń tabylsa, shafağat qylyńdar!" - dep aıtar deıdi.

Otyz altynshy sóz
Paığambarymyz salallahý ğalaıhı ýássállámniń hadıs sharıfinde aıtypty: "mán lá haıahún ýálá ımanýn láhý" dep, ıağnı kimniń uıaty joq bolsa, onyń ımany da joq degen. Bizdiń qazaqtyń óziniń maqaly da bar: "uıat kimde bolsa, ıman sonda" degen. Endi bul sózden bilindi: uıat ózi ımannyń bir múshesi eken. Olaı bolğanda bilmek kerek, uıat ózi qandaı nárse? Bir uıat bar - nadandyqtyń uıaty, jas bala sóz aıtýdan uıalğan sekildi, jaqsy adamnyń aldyna jazyqsyz-aq ánsheıin baryp jolyğysýdan uıalğan sekildi. Ne sharığatqa teris, ne aqylğa teris jazyğy joq bolsa da, nadandyqtan boıyn keristendirip, sheshilmegendik qylyp, uıalmas nárseden uıalğan mundaı uıat shyn uıalý emes - aqymaqtyq, jamandyq.
Shyn uıat sondaı nárse, sharığatqa teris, ıa aqylğa teris, ıa abıurly boığa teris bir is sebepti bolady. Mundaı uıat eki túrli bolady. Bireýi - ondaı qylyq ózińnen shyqpaı-aq, bir bóten adamnan shyqqanyn kórgende, sen uıalyp ketesiń. Munyń sebebi sol uıat isti qylğan adamdy esirkegendikten bolady. "Iapyrym-aı, myna baığusqa ne bolady, endi munyń ózi ne bolady" degendeı, bir nárse ishten rahym sekildi bolyp kelip, ózińdi qysyp, qyzartyp ketedi. Bireýi sondaı uıat, sharığatqa teris, ıa aqylğa, ıa abıurly boığa teris, ıa adamshylyqqa kesel qylyq, qateden ıakı nápsige erip ğapyldyqtan óz boıyńnan shyqqandyğynan bolady. Mundaı uıat qylyq qylğandyğyńdy bóten kisi bilmese de, óz aqylyń, óz nysabyń ózińdi sókken soń, ishten uıat kelip, ózińe jaza tarttyrady. Kirerge jer taba almaı, kisi betine qaraı almaı, bir túrli qysymğa túsesiń. Mundaı uıaty kúshti adamdar uıqydan, tamaqtan qalatuğyny da bar, hatta ózin-ózi óltiretuğyn kisiler de bolady. Uıat degen - adamnyń óz boıyndağy adamshylyğy, ıttigińdi ishińnen óz moınyńa salyp, sógis qylğan qysymnyń aty. Ol ýaqytta tilge sóz de túspeıdi, kóńilge oı da túspeıdi. Kózińniń jasyn, murnyńnyń sýyn súrtip alýğa da qolyń tımeıdi, bir ıt bolasyń. Kóziń kisi betine qaramaq túgil, eshnárseni kórmeıdi. Mundaılyqqa jetip uıalğan adamğa ókpesi bar kisi keshpese, ıakı onyń ústine tağy aıamaı órtendirip sóz aıtqan kisiniń óziniń de adamshylyğy joq dese bolar.
Osy kúnde meniń kórgen kisilerim uıalmaq túgil, qyzarmaıdy da. "Ol isten men uıatty boldym dedim ğoı, endi neń bar?" deıdi. Ia bolmasa "Já, já, oğan men-aq uıatty bolaıyn, sen óziń de súıtip pe ediń?" deıdi. Nemese "pálenshe de, túgenshe de tiri júr ğoı, pálen qylğan, túgen qylğan, meniki onyń qasynda nesi sóz, pálendeı, túgendeı mánisi bar emes pe edi?" dep, uıaltamyn deseń, jap-jaı otyryp daýyn sabap otyrady. Osyny uıalğan kisi deımiz be, uıalmağan kisi deımiz be? Uıalğan desek, hadıs anaý, jaqsylardan qalğan sóz anaý. Osyndaı adamnyń ımany bar deımiz be, joq deımiz be?!

Otyz jetinshi sóz
1. Adamnyń adamshylyğy isti bastağandyğynan bilinedi, qalaısha bitirgendiginen emes.
2. Kóńildegi kórikti oı aýyzdan shyqqanda óńi qashady.
3. Hıkmet sózder ózimshil nadanğa aıtqanda, kóńil ýanğany da bolady, óshkeni de bolady.
4. Kisige bilimine qaraı bolystyq qyl; tatymsyzğa qylğan bolystyq ózi adamdy buzady.
5. Ákesiniń balasy - adamnyń dushpany. Adamnyń balasy -baýyryń.
6. Er artyq surasa da azğa razy bolady.
Ez az surar, artyltyp berseń de razy bolmas.
7. Óziń úshin eńbek qylsań, ózi úshin ottağan haıýannyń biri bolasyń; adamdyqtyń qaryzy úshin eńbek qylsań, allanyń súıgen qulynyń biri bolasyń.
8. Sokratqa ý ishkizgen, Ioanna Arkti otqa órtegen, Ğaısany darğa asqan, paığambarymyzdy túıeniń jemtigine kómgen kim? Ol - kóp, endeshe kópte aqyl joq. Ebin tap ta, jónge sal.
9. Adam balasyn zaman ósiredi, kimde-kim jaman bolsa, onyń zamandasynyń bári vınovat.
10. Men eger zakon qýaty qolymda bar kisi bolsam, adam minezin túzep bolmaıdy degen kisiniń tilin keser edim.
11. Dúnıede jalğyz qalğan adam - adamnyń ólgeni. Qapashylyqtyń bári sonyń basynda. Dúnıede bar jaman da kópte, biraq qyzyq ta, ermek te kópte. Bastapqyğa kim shydaıdy? Sońğyğa kim azbaıdy?
12. Jamandyqty kim kórmeıdi? Úmitin úzbek - qaıratsyzdyq. Dúnıede eshnársede baıan joq ekeni ras, jamandyq ta qaıdan baıandap qalady deısiń? Qary qalyń, qatty qystyń artynan kógi mol jaqsy jaz kelmeýshi me edi?
13. Ashýly adamnyń sózi az bolsa, yza, qýaty artynda bolğany.
14. Qýanbaqtyq pen baq - mastyqtyń úlkeni, myńnan bir kisi-aq k...n ashpaıtuğyn aqyly boıynda qalady.
15. Eger isim ónsin deseń, retin tap
16. Bıik mansap - bıik jartas Erinbeı eńbektep jylan da shyğady,
Ekpindep ushyp qyran da shyğady;
JIKShIL el jetpeı maqtaıdy,
Jelókpeler shyn dep oılaıdy.
17. Dúnıe - úlken kól,
Zaman - soqqan jel,
Aldyńğy tolqyn - ağalar,
Artqy tolqyn - iniler,
Kezekpenen óliner,
Baıağydaı kóriner.
18. Baqpen asqan patshadan
Mımen asqan qara artyq;
Saqalyn satqan káriden
Eńbegin satqan bala artyq.
19. Toq tilenshi - adam saıtany,
Hareketsiz - sopy montany.
20. Jaman dos - kóleńke:
Basyńdy kún shalsa,
Qashyp qutyla almaısyń;
Basyńdy bult alsa,
Izdep taba almaısyń.
21. Dosy joqpen syrlas,
Dosy kóppen syılas;
Qaığysyzdan saq bol,
Qaığylyğa jaq bol.
22. Qaıratsyz ashý - tul,
Turlaýsyz ğashyq - tul,
Shákirtsiz ğalym - tul.
23. Bağyń óskenshe tileýińdi el de tileıdi, óziń de tileısiń, bağyń ósken soń - óziń ğana tileısiń

Otyz segizinshi sóz
Eı, júregimniń qýaty, perzentlerim! Sizderge adam uğylynyń minezderi týraly biraz sóz jazyp ıadkar qaldyraıyn. Yqylaspenen oqyp, uğyp alyńyzdar, onyń úshin mahabbatyń tóleýi - mahabbat. Áýeli adamnyń adamdyğy aqyl, ğylym degen nárselermenen. Munyń tabylmaqtyğyna sebepter - áýeli haýas sálım hám tán saýlyq. Bular týysynan bolady, qalmys ózgeleriniń bári jaqsy ata, jaqsy ana, jaqsy qurby, jaqsy ustazdan bolady. Talap, uğym mahabbattan shyğady. Ğylym-bilimge mahabbattandyrmaq álgi aıtylğan úsheýinen bolady. Ğylym-bilimdi áýeli bastan bala ózi izdenip tappaıdy. Basynda zorlyqpenen ıakı aldaýmenen úıir qylý kerek, úırene kele ózi izdegendeı bolğansha. Qashan bir bala ğylym, bilimdi mahabbatpenen kókserlik bolsa, sonda ğana onyń aty adam bolady. Sonan soń ğana alla tağalany tanymaqtyq, ózin tanymaqtyq, dúnıeni tanymaqtyq, óz adamdyğyn buzbaı ğana jálib mánfağat dáfğy muzarratlarny aıyrmaqlyq sekildi ğylym-bilimdi úırense, biler dep úmit qylmaqqa bolady. Bolmasa joq, eń bolmasa shala. Onyń úshin kóbinese balalardy jasynda ata-analary qııanatshylyqqa salyndyryp alady, sońynan mollağa bergen bolady, ıa ol balalary ózderi barğan bolady - eshbir báhra bolmaıdy.
Ol qııanatshyl balalary talapqa da, ğylymğa da, ustazğa da, hattá ıman ığtıqadqa da qııanatpenen bolady. Bul qııanatshylar - jarym adam, jarym molla, jarym musylman. Olardyń adamdyğynyń kámálát tappağy - qıynnyń qıyny. Sebebi alla tağala ezi - haqıqat, rastyqtyń joly. Qııanat - haqıqat pen rastyqtyń dushpany. Dushpany arqyly shaqyrtqanğa dos kele me? Kóńilde ózge mahabbat turğanda, haqlyqty tappaıdy. Adamnyń ğylymy, bilimi haqıqatqa, rastyqqa qumar bolyp, árnárseniń túbin, hıkmetin bilmekke yntyqtyqpenen tabylady. Ol - allanyń ğylymy emes, hámmany biletuğyn ğylymğa yntyqtyq, ózi de adamğa ózindik ğylym beredi. Onyń úshin ol allanyń ózine ğashyqtyq. Ğylym - allanyń bir sıpaty, ol - haqıqat, oğan ğashyqtyq ózi de haqlyq hám adamdyq dúr. Bolmasa mal tappaq, maqtan tappaq, ğızzat-qurmet tappaq sekildi nárselerdiń mahabbatymen ğylym-bilimniń haqıqaty tabylmaıdy.
Mal, maqtan, ğızzat-qurmet adamdy ózi izdep tapsa, adamdyqty buzbaıdy hám kórik bolady. Egerde adam ózi olarğa tabynyp izdese, tapsa da, tappasa da adamdyğy joğalady. Endi haqıqat súıip, shyndy bilmek qumaryń bar bolsa, adamdyqqa laıyqty yqylasty qulağyńdy qoı. Áýeli din ıslamnyń jolyndağy pendeler ımannyń haqıqaty ne sóz ekenin bilsin. Iman degenimiz bir ğana ınanmaqtyq emes, sen alla tağalanyń birligine, ýá qurannyń onyń sózi ekendigine, ýá paığambarymyz Muhammed Mustafa salallahý ğalaıhı ýássállám onyń tarapynan elshi ekendigine ınandyń. Já, ne bitti? Sen alla tağalağa alla tağala úshin ıman keltiremisiń ıa óziń úshin ıman keltiremisiń? Sen ıman keltirmeseń de, alla tağalağa keler eshbir kemshilik joq edi. Óziń úshin ıman keltirseń, já ınandyń. Ol ınanmaqtyğyń qur ğana ınanmaqtyqpen qalsa, sağan paıda bermeıdi. Onyń úshin sen óziń ınanmaqtyğyńnan paıda ala almadyń, paıdalanamyn deseń, paıda beredi, kámil ıman bolady. Paıdany qalaısha alýdy bilmek kerek. Siz "Ámántý bıllahı kámahýá bı ásmaıhı ýasıfatıhı" dedińiz. Ol esim allalar hámma ol alla tağalanyń fığyl ğazımláriniń attary, olardyń mağynasyn bil hám segiz sıfat zatııalary ne degen sóz, kámil úıren. Ózińdi onyń quly bilip, ózińe mýslım at qoıyp, táslım bolğanyńa rast bolasyń da. Óz pığyldaryńdy soğan óz halińshe uqsatýdy shart qyl. Alla tağalağa uqsaı alam ba dep, nadandyqpen ol sózden jıirkenbe, uqsamaq - dál birdeılik dağýasymenen emes, sonyń sońynda bolmaq. Onyń úshin alla tağalanyń sıpattary: Haıat, Ğylym, Qudiret, Basar, Sámığ, Irada, Kálam, Tákın. Bul segizinen alla tağaladağydaı kámálat-ğazamat birlán bolmasa da, pendesinde de árbirinen óz halinshe bar qylyp jaratypty. Já, biz ózimizdiń boıymyzdağy segiz zárrá attas sıpatymyzdy ol alla tağalanyń segiz ulyğ sıpatynan bas burğyzyp, ózge jolğa salmaqpenen bizdiń atymyz mýslım bola ala ma? Bolmasa kerek. Já, ol segiz sıpatyna sıpatymyzdy hám ol attary birlán ağlamlanğan fığyl qudağa fığlymyzdy ertpek nemenen tabylady, qalaısha tabylady, ony bilmek kerek. Ol - alla tağalanyń zaty, eshbir sıpatqa muqtaj emes, bizdiń aqylymyz muqtaj, joğarğy jazylmysh sıpattar birlán tağrıflap tanymaqqa kerek. Egerde ol sıpattar birlán tağrıflamasaq, bizge mağrıfatýlla qıyn bolady. Biz alla tağalany óziniń bilingeni qadar ğana bilemiz, bolmasa túgel bilmekke múmkin emes. Zaty túgil, hıkmetine eshbir hakim aqyl eristire almady. Alla tağala - ólsheýsiz, bizdiń aqylymyz - ólsheýli. Ólsheýlimen ólsheýsizdi bilýge bolmaıdy. Biz alla tağala "bir" deımiz, "bar" deımiz, ol "bir" demeklik te - aqylymyzğa uğymnyń bir tııanağy úshin aıtylğan sóz. Bolmasa ol "bir" demeklik te alla tağalağa laıyqty kelmeıdi. Onyń úshin múmkınattyń ishinde ne nárseniń ýjýdi bar bolsa, ol birlikten qutylmaıdy. Árbir hadıske aıtylatuğyn bir qadımge tağrıf bolmaıdy. Ol "bir" degen sóz ğalamnyń ishinde, ğalam alla tağalanyń ishinde, qudaı tabaraka ýatağala kitaptarda segiz sýbýtııa sıpattary birlán, ýá toqsan toğyz Ásmaı husnalar birlán bildirgen. Bulardyń hámmasy alla tağalanyń zatııa sýbýtııa ýá fığlııa sıpattary dúr. Men munda sizderge tórteýin bildiremin. Onyń ekeýi - ğylym, qudiret. Segiz sıpattan qalğan altaýy - bularğa sharh. Ol altaýynyń biri - haıat, ıağnı tirlik.
Allany bar dedik, bir dedik, ğylym, qudiret sıpaty birlán sıpattadyq. Bul birlik, barlyq ğylym, qudiret olýla bolarlyq nárseler me? Álbette, ğylym qudireti bar bolady: haıaty - mağlum, biri - ırada, ıağnı qalamaq. Ğylym bar bolsa, qalamaq ta bar. Ol esh nársege hareket bermeıdi. Hámmağa hareket beretuğyn ózi. Ol ırada ğylymynyń bir sıpaty kálám, ıağnı sóıleýshi degen, sóz qaripsiz, daýyssyz bolýshy ma edi? Allanyń sózi - qaripsiz, daýyssyz. Endi olaı bolsa, aıtqandaı qylyp bildiretuğyn qudireti jáne basar, sámığ, ıağnı kórýshi, esitýshi degen. Alla tağalanyń kórmegi, estimegi, biz sekildi kózbenen, qulaqpenen emes, kórgendeı, estigendeı biletuğyn ğylymnyń bir sıpaty. Biri - tákýın, ıağnı barlyqqa keltirýshi degen sóz. Eger barlyqqa keltirmegi bir óz aldyna sıpat bolsa, alla tağalanyń sıpaty ózindeı qadim, hám ázalı hám ádábı bolady da, hámıshá barlyqqa keltirýden bosanbasa, bir sıpaty bir sıpatynan úlken ıa kishi bolýğa jaramaıdy. Olaı bolğanda ğylym, qudiret sıpattary sekildi bosanbaı, hár ýaqyt jaratýda bolsa, bir yqtııarsyzdyq shyğady. Ol yqtııarsyzdyq alla tağalağa laıyqty emes. Onyń barlyqqa keltirmegi - qudiretine ğana bir sharh. Bul ğylym, qudirette eshbir nıhoıatsiz, ğylymynda ğaflát, qudiretinde epsizdik jáne nasharlyq joq. Sanığyn suńğatyna qarap bilesiz. Bul kózge kórilgen, kóńilge sezilgen ğalamdy qandaı hıkmetpenen jarastyryp, qandaı qudiretpenen ornalastyrğan, eshbir adam balasynyń aqyly jetpeıdi. Biraq pendesinde aqyl - húkimshi, qaırat, qýat - qyzmet qylýshy edi. Soğan qarap oılaısyń: alla tağalanyń sıpatynda solaı bolmaqqa tıis. Biraq áýelde aıtqanymyz: ğylym, qudiret - bizdiń uğýymyzğa ğana eki hısap bolmasa, bir-aq ğylymdy qudiret bolýğa tıis. Olaı bolmasa sıpattar óz ortalarynda biri tábığ, biri matbýğ bolady ğoı. Bul bolsa, tarıf rabbyğa jaraspaıdy. Segiz sıpat qylyp jáne ol sıpattar "Lağaırý ýálá hýá" bolyp, bulaı aıtýda, bulardan bir óz aldyna jamağat ıakı jamığat shyğyp ketedi. Bul bolsa kelispeıdi. Egerde sıpattardy árbirin basqa-basqa degende, kóp nárseden jıylyp, ıttıfaqpenen qudaı bolğan bolady. Bulaı deý batyl, bir ğana qudiret pendede bolğan qýat; qudiret ğylym aqyldan basqa bolatuğyn, alla tağalada bolğan qudiret - ğylym hám rahmet. Ol - rahmet sıpaty, segiz sıpattyń ishinde jazylmasa da, alla tağalanyń Rahman, Rahım, Ğafýr, Ýadýd, Hafız, Sáttar, Razzaq, Nafığ, Ýákıl, Latıf degen esimderine bınahı bir ulyğ sıpatynan hıssaptaýğa jaraıdy. Bul sózime naqlııa dálelim - joğarydağy jazylğan alla tağalanyń esimderi. Ğaqlııa dálelim qudaı tağala bul ğalamdy aqyl jetpeıtin kelisimmen jaratqan, onan basqa, birinen bir paıda alatuğyn qylyp jaratypty. Jansyz jaratqandarynan paıda alatuğyn jan ıesi haıýandardy jaratyp, jandy haıýandardan paıdalanatuğyn aqyldy ınsandy jaratypty.
Haıýandardy asyraıtuğyn jansyzdardy eti aýyrmaıtyn qylyp, jan ıesi haıýandardy aqyl ıesi adam balasy asyraıtyn qylyp, hám olardan mahsharda suraý bermeıtuğyn qylyp, bulardyń hámmasynan paıda alarlyq aqyl ıesi qylyp jaratqan. Adam balasynan mahsharda suraý alatuğyn qylyp jaratqandyğynda hám ğadalát hám mahabbat bar. Adam balasyn qurt, qus, ózge haıýandar sekildi tamaqty óz basymen alğyzbaı, yńğaıly eki qoldy basqa qyzmet ettirip, aýzyna qoly as bergende, ne iship, ne jegenin bilmeı qalmasyn dep, ıisin alyp lázzattanğandaı qylyp, aýyz ústine muryndy qoıyp, onyń ústinen tazalyğyn baıqarlyq eki kóz berip, ol kózderge názikten, zarardan qorğap turarlyq qabaq berip, ol qabaqtardy ashyp-jaýyp turğanda qajalmasyn dep kirpik jasap, mańdaı teri týra kózge aqpasyn dep, qağa berýge qas berip, onyń júzine kórik qylyp, biriniń qolynan kelmesteı isti kóptesip bitirmekke, bireýi oıyn bireýine uqtyrarlyq tiline sóz berip jaratpaqtyğy mahabbat emes pe? Kim ózińe mahabbat qylsa, sen de oğan mahabbat qylmağyń qaryz emes pe? Aqyl kózimen qara: kún qyzdyryp, teńizden bult shyğarady eken, ol bulttardan jańbyr jaýyp, jer júzinde neshe túrli dánderdi ósirip, jemisterdi óndirip, kózge kórik, kóńilge rahat gúl-báısheshekterdi, ağash-japyraqtardy, qant qamystaryn óndirip, neshe túrli nábatáttárdi óstirip, haıýandardy saqtatyp, bulaqtar ağyzyp, ózen bolyp, ózender ağyp darııa bolyp, haıýandarğa, qusqa, malğa sýsyn, balyqtarğa oryn bolyp jatyr eken. Jer maqtasyn, kendirin, jemisin, kenin, gúlder gúlin, qustar júnin, etin, jumyrtqasyn; haıýandar etin, sútin, kúshin, kórkin, terisin; sýlar balyğyn, balyqtar ıkrasyn, hatta ara balyn, balaýyzyn, qurt jibegin - hámmasy adam balasynyń paıdasyna jasalyp, eshbirinde bul meniki derlik bir nárse joq, bári - adam balasyna taýsylmas azyq.
Mıllıon hıkmet birlán jasalğan mashına, fabrık adam balasynyń rahaty, paıdasy úshin jasalsa, bul jasaýshy mahabbat birlán adam balasyn súıgendigi emes pe? Kim seni súıse, ony súımektik qaryz emes pe? Adam balasy qanağatsyzdyqpenen bul haıýandardyń tuqymyn qurtyp, aldyńğylar artqylarğa jábir qylmasyn dep, maldy adam balasynyń óziniń qyzğanyshyna qorğalatyp, ózge haıýandardy birin ushqyr qanatyna, birin kúshti qýatyna, birin júırik aıağyna súıentip, birin bıik jartasqa, birin tereń tuńğıyqqa, qalyń ormanğa qorğalatyp, hám árbirin ósip-ónbekke qumar qylyp, jas kúninde, kishkene ýaqytynda shafğat, sáhárimenen bastaryn baılap, qamqor qylyp qoımaqtyğy - adam balasyna ósip-ónip, teńdik alsyn emes, bálkı, adam balasynyń úzilmes násiline taýsylmas azyq bolsyn degendik. Já, bul hıkmetteriniń hámmasyn hám marhamat, hám ğadalát zahır tur eken. Biz ortamyzda bul marhamat, ğadalátti ımannyń shartynan hısap qylmaımyz, onyń úshin mýslım bolğanda, alla tağalağa táslım bolyp, onyń jolynda bolmaq edik, bolğanymyz qaısy? Bul eki aı men kúnnen artyq mağulym turğan joq pa? Fığyly qudanyń eshbirin de qarar qylmaımyz, ózgelerde bolğanyn jek kórmeımiz, ózimiz tutpaımyz, bul qııanatshylyq emes pe? Qııanatshylyqqa bir qarar turğan adam - ıa musylman emes, eń bolmasa shala musylman. Alla tabaraka ýatağalanyń pendelerine salğan joly qaısy? Ony kóbi bilmeıdi. "Táfakkarý fığla ıllahı" degen hadıs sharıftiń "ınnalahý ıýhıbbýl mýqsıtın" degen aıattarğa eshkimniń yqylasy, kóńili menen ğylymy jetip quptağanyn kórgenim joq. "Átámýrýn ánnásá bılbırrı ýááhsáný ınnalahý ıýhıbbýl muhsın", "ýállázıná ámáný ýáğámılý salıhatı ýlaına ashabýl jánnátı hám fıha halıdýn" degen aıattar qurannyń ishi tolğan ğamalýs-salıh ne ekenin bilmeımiz. "Ýa ámmálzına amáný ýáğamılýs salıkatı fáıýáffıhım ýjýráhým ýallahý lá ıúhıb-býz-zalımın" aıatyna qarasań, ğamalýs-salıh zalyqtyqtyń zıddy bolar. Olaı bolğanda ğadalát rafğat bolýğa kimde-kimniń ádileti joq bolsa, onyń haıasy joq, kimniń uıaty joq bolsa, onyń ımany joq degen, paığambarymyzdyń salallahý ğalaıhı ýássállámniń hadıs sharıfi "mán-lá haıaýn lahý" degen dálel dúr. Endi belgili, ıman qur ınanyshpenen bolmaıdy, ğadalát ýa rafğat birlán bolady. Ğamalýs-salıh ğadalátti ýá marhamátti bolmaq kúlli tán birlán qylğan qulshyldyqtardyń eshbiri ğadalátti, marhamatty bermeıdi. Kóziń kúnde kóredi namaz oqýshy, oraza tutýshylardyń ne haláttá ekendikterin, oğan dálel kerek emes. Bálkı ğadalát barsha izgiliktiń anasy dúr. Ynsap, uıat - bul ğadalátten shyğady. Onyń úshin ğadaláti adamnyń kóńiline keledi: men óz kóńilimde halyq menimen, sondaı-mundaı qylyqtarymen muğamála qylsa eken dep oılap turyp, ózim sol halyqtarmen muğamála qylmağandyğym jaramaıdy ğoı dep, sol ezi ádilet te jáne nysap ta emes pe? Ol hámma jaqsylyqtyń basy emes pe? Já, olaı hulyq penen sol oıdy oılağan kisi hallaqyny shúkirdi nege oılamasyn? Shákirlikten ğıbadattyń bári týady. Endi zınhar ğadalát, shapağattan bosanbańdar. Eger bosansań, ıman da, adamdyq ta hammasy bosanady. Allaıar sofynyń bir fárdádán júz fárdá bıjaı degeni basyńa keledi. Endi bizdiń bastağy tağrıf boıynsha qudaı tağala ğylymdy, rahymdy, ğadalátti, qudiretti edi. Sen de bul ğylym, rahym, ğadalát úsh sıpatpenen sıpattanbaq: ıjtıhatiń shart ettiń, musylman boldyń hám tolyq ınsanııatyń bar bolady. Belgili jáýanmártlik úsh haslat birlán bolar degen, sıddıq, kárám, ğaqyl - bul úsheýinen sıddıq ğadalát bolar, kárám shafağat bolar. Ğaqyl mağalum dúr, ğylymnyń bir aty ekendigi. Bular ár adamnyń boıynda alla tabaraka ýatağala táhmın bar qylyp jaratqan. Biraq oğan ráýaj berip gúldendirmek, bálkı, adam óz halinshe kámálatqa jetkizbek jáhátinde bolmaq. Bular - ez ıjdıhadiń birlán nıet halıs birlán izdenseń ğana beriletin nárseler, bolmasa joq. Bul aıtylmysh úsh hasláttiń ıeleriniń aldy - paığambarlar, onan soń - áýlıeler, onan soń - hakimder, eń aqyry - kámil musylmandar. Bul úsh túrli fığyl qudanyń sońynda bolmaq, ózin qul bilip, bul fığyldarğa ğashyq bolyp tutpaqty paığambarlar úıretti áýlıelerge, áýlıeler oqydy, ğashyq boldy. Biraq, ýhraýı paıdasyn ğana kúzetti. Ğashyqtary sol halge jetti, dúnıeni, dúnıedegi tıerlik paıdasyn umytty. Bálkı, hısapqa almady. Hakimder dúnıede tıetin paıdasyn sóıledi, ğıbrát kózimen qarağanda, ekeýi de birinen-biri kóp jyraq ketpeıdi. Onyń úshin árbiriniń sóıleýi, aıtýy basqasha bolsa da, alla tağalanyń suńğatyna qarap pikirlemektikti ekeýi de aıtty. Pikirlenbek sońy ğıbrattanbaq bolsa kerek. Bul ğaqyl, ğylym - ekeýi de ózin zorğa eseptemekti, zalymdyqty, adam ózindeı adamdy aldamaqty jek kóredi. Bul ğadalát hár ekeýi de marhamatty, shapağatty bolmaqtyqty aıtyp buıyrdy, bul raqym bolsa kerek. Biraq meniń oıyma keledi, bul eki tahıfa ár kisi ózderine bir túrli nápsisin fıda qylýshylar dep. Iağnı, pendeliktiń kámálaty áýlıelikpen bolatuğyn bolsa, kúlli adam tárki dúnıe bolyp hý dep tarıqatqa kirse, dúnıe oıran bolsa kerek. Bulaı bolğanda maldy kim bağady, dushpandy kim toqtatady, kıimdi kim toqıdy, astyqty kim egedi, dúnıedegi allanyń pendeleri úshin jaratqan qazynalaryn kim izdeıdi? Háramı, makrýhı bylaı tursyn, qudaı tağalanyń qýatymenen, ıjtıhad aqylyńmenen taýyp, rahatyn kórmegine bola jaratqan, bergen nığmetterine, onan kórmek huzýrğa sýyq kózben qarap, eskerýsiz tastap ketpek aqylğa, ádepke, ynsapqa durys pa?
Sahıb nığmetke shúkirshiligiń joq bolsa, ádepsizdikpenen kúnákár bolmaısyń ba? Ekinshi - bul joldağylar qor bolyp, dúnıede joq bolyp ketý de haýpi bar, ýá kápirlerge jem bolyp ketý de, qaısybir sabyrsyzy jolynan taıyp, sabyrmen bir qarar turamyn degeni bolyp ketseler de kerek. Egerde bul jol jarym-jartylaryna ğana aıtylğan bolsa, jarym-jarty rast dúnıede bola ma? Ras bolsa, hámmağa birdeı rast bolsyn, alalağan rast bola ma, hám ğadalát bola ma? Olaı bolğanda, ol jurtta ğumyr joq bolsa kerek. Ğumyr ózi - haqıqat. Qaı jerde ğumyr joq bolsa, onda kámálat joq. Biraq áýlıelerdiń de bári birdeı tárki dúnıe emes edi, ğashárán - múbáshárádan qaziret Ğosman, Ğabdýrahman bın Ğaýf ýa Sağıd bın Ábýdqas úsheýi de úlken baılar edi. Bul tárki dúnıelik: ıa dúnıe lázzatyna aldanyp ıjtıhadym shala qalady dep, boıyna senbegendik; ıa hırs dúnıelikten qaýymnyń kóńilin sýytpaq úshin, renjýge sabyr etip, ózin fıda qylyp, men janymmen urys qylğanda, halyq eń bolmasa nápsisimen urys qylyp, háýa háýastan árbir arzý nápsiden sýynyp, ğadalát, marhamat, mahabbatyna bir qarar bolar ma eken degen úmitpenen bolsa kerek. Olaı bolğanda o da jurtqa qylğan artyq mahabbattan hısap. Biraq bul jol - bek shetin, bek názik jol. Bul jolda rııasyz, jeńildiksiz bir qarar turyp izdegen ğana kisi istiń kámálatyna jetpek. Bul zamanda nadır, buğan ğylymnyń da zory, sıddıq, qaırattyń da zory, mahabbattyń hallaqna da, ýa halyq ğalamğa da bek zory tabylmaq kerek. Bulardyń jıylmağy - qıynnyń qıyny, bálkı, fıtná bolar.
Basyna hám bir ózine ózgeshelik bermek - adam ulyn bir buzatyn is. Árbir nadannyń bir tarıqatqa kirdik dep júrgeni biz buzyldyq degenimenen bir bolady. Hakim, ğalym asylda bir sóz, biraq Ğarafta basqalar dúr. Dúnıede ğylym zahırı bar, olar aıtylmyshtardy jazylmyshtar, ony naqlııa dep te aıtady. Bul naklııağa júırikter ğalym atanady. Qudaı tábáraka ýa tağala eshbir nárseni sebepsiz jaratpağan, muny izerlep táffakkarý fı ála-ıllahı degen hadıske bınaán bul súnğatı qudadan izerlep, qumar bolyp ğıbratlanýshylarğa tyıu joq, bálkı, sunğatynan sebebin bilmekke qumarlyqtan sanığ ğashyqtyq shyğady. Qudaı tábárakanyń zatyna pendesiniń aqyly jetpese, dál sondaı ğashyqpyn demek te orynsyz. Ğashyq-mağshuğlyqqa halık birlán mahluq ortasy mýnásıbátsiz, alla tağalanyń pendesin mahabbat ýa marhamat birlán jaratqanyn bilip, mahabbatyna mahabbatpenen ğana eljiremekti qudağa ğashyq boldy deımiz. Olaı bolğanda hıkmet qudağa pende óz aqyly jeterlik qadirin ğana bilsem degen árbir istiń sebebin izdeýshilerge hakim at qoıdy. Bular haq birlán batyldy aıyrmaqqa, sebepterin bilmekke tyrysqandarymenen hámmasy adam balasynyń paıdasy úshin, oıyn-kúlki túgil, dúnıedegi búkil lázzat bularğa ekinshi mártabada qalyp, bir ğana haqty tappaq, árbir nárseniń sebebin tappaqpenen lázzattanady.
Adaspaı týra izdegen hakimder bolmasa, dúnıe oıran bolar edi. Fığyl pándeniń qazyğy - osy jaqsy hakimder, ár nárse dúnıede bulardyń ıstıhrajy birlán raýaj tabady. Bulardyń isiniń kóbi - dúnıe isi, lákın osy hakimderdiń jasağan, taratqan isteri. Áddúnııa mázrágátýl-ahıret degendeı, ahıretke egindik bolatyn dúnıe sol. Árbir ğalym - hakim emes, árbir hakim - ğalym. Ğalymdarynyń naqlııasy birlán musylman ıman taqlıdı kásip qylady. Hakimderdiń ğaqlııaty birlán jetse, ıman ıakını bolady. Bul hakimderden murat - musylman hakimderi, bolmasa ğaırı dinniń hakimderi - ágárshe fatlýbnı tájıdý-nı delinse de, dúnıeniń hám adam uğly ómiriniń syryna jetse de, dinniń haq mağrıfatyna jete almağandar. Bulardyń kóbi - ımannyń jeti shartynan, bir allany tanymaqtan ğaırı, ıağnı altaýyna kimi kúmándi, kimi múnkir bolyp, tahqıqlaı almağandar. Eger bular din ustazymyz emes bolsa da, dinde basshymyz qudaıdyń elshisi paığambarymyzdyń hadıs sharıfi, haırý n-nas mán ıanfagý n-nas degen. Bul hakimder uıqy, tynyshtyq, áýes-qyzyqtyń bárin qoıyp, adam balasyna paıdaly is shyğarmaqlyğyna, ıağnı élektrııany taýyp, aspannan jaıdy buryp alyp, dúnıeniń bir shetinen qazir jaýap alyp turyp, ot pen sýğa qaılasyn taýyp, myń adam qyla almastaı qyzmetter istetip qoıyp turğandyğy, ýahsýsan adam balasynyń aqyl-pikirin ustartyp, haq penen batyldyqty aıyrmaqty úıretkendigi - barshasy nafığlyq bolğan soń, bizdiń olarğa mindetkerligimizge daý joq.
Bul zamannyń moldalary hakim atyna dushpan bolady. Bulary bilimsizdik, bálkı, buzyq fığyl, ál-ınsan ğáddý láma jáhılgá hısap. Olardyń shákirtteriniń kóbi biraz ğarap-parsydan til úırense, birli-jarym bolymsyz sóz bahas úırense, soğan máz bolyp, ózine ózgeshelik beremin dep áýre bolyp, jurtqa paıdasy tımek túgil, túrli-túrli zararlar hasıl qylady "haı-hoı!" menen, maqtanmenen qaýymdy adastyryp bitiredi. Bulardyń kóbi ánsheıin jáhıl túgil, jáhılálár kibik talap bolsa, qaıda haq sózder kelse, qazir nysapqa qaıtsyn hám ğıbrattansyn. Ras sózge or qazyp, tor jasamaq ne degen nysap, qur ózimshildik hám ár ózimshildik - adam balasyn buzatyn fığyl. Rastyń bir aty - haq, haqtyń bir aty - alla, buğan qarsy qarýlasqansha, muny uğyp, ğadalátpen tápteshteýge kerek. Mundaı fığyldardan kúpir qaýpi de bar. Jáne paığambarymyz salallahý ğalaıhı ýássállám "aqyr zamanda bir jyldyq bir kún bolar" degende sahaba-ı kárámlar "bul bir jyldyq bir kúnde namaz nesheý bolar" dep surağanda: onyń patýasyn sol zamannyń ğalymdary biler degen sózinen ğıbratlanyp qarasań, zamana ózgerýimen qağıdalar ózgerilmegin bildirgeni mağlum bolady. Bul kúndegi táhsılğýlým eski medreseler ğurpynda bolyp, bul zamanğa paıdasy joq boldy. Soğan qaraı Ğusmanııada mektep harbııa, mektep rýshdııalar salynyp, jańa nızamğa aınalğan. Mundağylar uzaq jyldar ómir ótkizip, ğylymdy paıdasyz uzaq bahastar birlán kúnin ótkizip, mağıshat dúnıede nadan bir essiz adam bolyp shyğady da, eshbir hareketke laıyqty joq bolğan soń, adam aýlaýğa, adam aldaýğa salynady. Kóbinese mundaı essizderdiń nasıhaty da tasırsiz bolady.
Dúnıeniń máğmýrlyğy bir túrli aqylğa nur berip turatuğyn nárse. Joqshylyqtyń adamdy haıýandandyryp jiberetini de bolady. Bálkı, dúnıeniń ğylymyn bilmeı qalmaqtyq - bir úlken zararly nadandyq, ol quranda sógilgen; dúnıede kimde-kim ózine ózgeshelik bermek qasady birlán malğa mahabbatyn aýdarğan dúnıe bolmasa, ıhsanda qolym qysqa bolmasyn dep hám ózim bireýge tamğyly bolmaıyn dep, malğa mahabbatyn aýdarmaı, izgilikke bola halal kásip birlán tapqan dúnıe emes.
Biz ğylymdy satyp, mal izdemek emespiz. Mal birlán ğylym kásip qylmaqpyz. Óner - ózi de mal, ónerdi úırenbek - ózi de ıhsan. Biraq ol óner ğadaláttan shyqpasyn, sharğyğa mýafıh bolsyn. Adamğa hálinshe ıhsandy bolmaq - qaryz is. Biraq ózgelerdiń ıhsanyna súıenbek durys emes. Mollalar tura tursyn, hýsýsan bul zamannyń ıshandaryna bek saq bolyńdar. Olar - fıtná ğalym, bulardan zalaldan basqa eshnárse shyqpaıdy. Ózderi húkim sharığatty taza bilmeıdi, kóbi nadan bolady. Onan asyp ózin-ózi áhil tarıqat bilip jáne bireýdi jetkizbek dağýasyn qylady. Bul is olardyń sybağasy emes, bulardyń jetkizbegi muhal, bular adam azdyrýshylar, hattá dinge de zalaldy. Bulardyń súıgeni - nadandar, sóılegeni - jalğan, dálelderi - tasbyğy menen shalmalary, onan basqa eshnárse joq.
Endi bilińizder, eı, perzentter! Qudaı tağalanyń joly degen jol alla tağalanyń ózindeı nıhaıatsyz bolady. Onyń nıhaıatyna eshkim jetpeıdi. Biraq sol jolğa júrýdi ózine shart qylyp kim qadam basty, ol taza musylman, tolyq adam delinedi. Dúnıede túpki maqsatyń óz paıdań bolsa - óziń nıhaıatlysyń, ol jol qudaıdyń joly emes. Ğalamnan jıylsyn, mağan quıylsyn, otyrğan ornyma ağyp kele bersin degen ol ne degen nysap? Ne túrli bolsa da, ıa dúnıeńnen, ıa aqylyńnan, ıa malyńnan ğadalát, shapağat sekildi bireýlerge jaqsylyq tıgizbek maqsatyń bolsa, ol jol - qudanyń joly. Ol nıhaıatsyz jol, sol nıhaıatsyz jolğa aıağyńdy berik bastyń, nıhaıatsyz qudağa tağyryp hasıl bolyp has ezgý quldarynan bolmaq úmit bar, ózge jolda ne úmit bar? Keıbireýlerdiń bar óneri, maqsaty kıimin túzetpek, júris-turysyn túzetpek bolady da, munysyn ózine bar dáýlet biledi. Bul isteriniń bári ózin kórsetpek, ózin-ózi bazarğa salyp, bir aqyly kózindegi aqymaqtarğa "bárekeldi" degizbek. "Osyndaı bolar ma edik" dep bireýler talaptanar, bireýler "osyndaı bola almadyq" dep kúıiner, munan ne paıda shyqty? Syrtqa qasıet bitpeıdi, alla tağala qaraıtuğyn qalybyńa, boıamasyz yqylasyńa qasıet bitedi. Bul aınağa tabynğandardyń aqyly qanshalyq óser deısiń? Aqyl ósse, ol túpsiz tereń jaqsylyq súımektikpen óser.
Qudaı tağala dúnıeni kámalatty sheberlikpen jaratqan hám adam balasyn óssin-ónsin dep jaratqan. Sol ósip-óný jolyndağy adamnyń talap qylyp izdener qaryzdy isiniń aldy - áýeli dos kóbeıtpek. Ol dosyn kóbeıtpektiń tabylmağy óziniń ózgelerge qolyńnan kelgeninshe dostyq maqamynda bolmaq. Kimge dostyğyń bolsa, dostyq shaqyrady. Eń aıağy eshkimge qas sağynbastyq hám ózine ózgeshelik beremin dep, ózin tilmen ıa qylyqpen artyq kórsetpek maqsatynan aýlaq bolmaq.
Bul ózin-ózi artyq kórsetpek eki túrli! Áýelgisi - árbir jamanshylyqtyń jağasynda turyp adamnyń adamdyğyn buzatyn jamanshylyqtan boıyn jımaqtyq, bul adamğa nur bolady.
Ekinshisi - ózin-ózi ózgeshelikpen artyq kórsetpek adamdyqtyń nuryn, gúlin buzady.
Úshinshisi - qastyq qylmaq, qor tutpaq, kemitpek. Olar dushpandyq shaqyrady.
Hám ózi ózgeshe tutatyn demektiń túbi - maqtan. Árbir maqtan bireýden asamyn degen kúnshildik bitiredi de, kúnshildik kúnshildikti qozğaıdy. Bul úsh túrli istiń joqtyğy adamnyń kóńiline tynyshtyq beredi. Árbir kóńil tynyshtyğy kóńilge talap salady.
Kúlli adam balasyn qor qylatyn úsh nárse bar. Sonan qashpaq kerek: áýeli - nadandyq, ekinshisi - erinshektik, úshinshi - zalymdyq dep bilesiń.
Nadandyq - bilim-ğylymnyń joqtyğy, dúnıede eshbir nárseni olarsyz bilip bolmaıdy.
Bilimsizdik haıýandyq bolady.
Erinshektik - kúlli dúnıedegi ónerdiń dushpany. Talapsyzdyq, jigersizdik, uıatsyzdyq, kedeılik - bári osydan shyğady.
Zalymdyq - adam balasynyń dushpany. Adam balasyna dushpan bolsa, adamnan bólinedi, bir jyrtqysh haıýan qısabyna qosylady.
Bulardyń emi, hallaqyna mahabbat, halyq ğalamğa shapqat, qaıratty, turlaýly, ğadalát isiniń aldy-artyn baıqarlyq bilimi, ğylymy bolsyn... Ol bilim, ğylymy qudağa muqtádı bolsyn. Ğylym áýeli ğalamı ğylymğa muqtádı bolsyn. Iağnı qudaı tağala bul ğalamdy jaratty, erinbedi, kelisimmenen, hıkmetpenen kámálatty bir jolğa salyp jasady, sizderdiń isińiz de bir jaqsylyq bına qylyp, arqa súıerlik sheberlikpenen bolsyn. Jáne qudaı tağala árne jaratty, bir túrli paıdaly hıkmeti bar. Seniń de isińnen bir zarar shyğyp ketkendeı bolmaı, kópke paıda bolarlyq bir úmiti bar is bolsyn. Bularsyz is is emes. Bálkı, bularsyz tağat tağat ta emes.
Belgili, qudaı tağala eshbir nárseni hıkmetsiz jaratpady, eshbir nársege hıkmetsiz táklıf qylmady. Báriniń hıkmeti bar, báriniń sebebi bar, bizdiń ğaýam bylaı tursyn, ğylymğa mahabbaty barlarğa sebep, paryzdardy bilmekke ıjtıhad lázim, sizder árbir ğamal qylsańyz izgilik dep qylasyz, izgilikke bola qasd etip, nıet etesiz. Nıet onyń paryzynan hısap, paığambarymyz salallahý ğalaıhı ýássállamniń hadıs sharıfi "ınnama-l-ağmal, bın-nıet" degen. Endi nıet ettińiz taharat almaqqa, namaz oqymaqqa, oraza tutpaqqa, bul tağattardy nıetińiz zahırynan qalypsyz ğıbadatqa jetpegendigi kemshilik emes pe? Sizdiń batınyńyz taza bolmağy áýeli ıman bolyp, bul zahır ğıbadatyńyz ımandy bolğan soń ğana, paryz bolğan, sizdiń zahıryńyzdağy ğıbadat -batınyńyzdağy ımannyń kóleńkesi, hám sol ımannyń nurlanyp turmağyna kórik úshin buıyrylğan. Onyń úshin ğulamalar ıman ekeý emes, bireý, biraq izgi tağatpenen nurlanady, tağat joq bolsa, kúńgirttenedi, bálkı, sóný haýpi de bar degen. Eger nadandar ol ğıbadattyń ishki syryn eskermeı qylsa, sony qylyp júrip, ımany sóner degen.
Meniń haýpim bar, olar has osy ğıbadat eken, qudanyń bizge buıyrğany, biz osyny qylsaq, musylmandyq kámil bolady dep oılaıdy. Ol ğıbadat kúzetshisi edi. Já, kúzetshi kúzetken nárseniń amandyğyn oılamaı, bir ğana oıaý turmağyn qasd qylsa, ol ne kúzet? Kúzetken nársesi qaıda ketedi? Maqsat kúzetilgen nárseniń amandyğy, tazalyğy emes pe? Eı, ısharattan habarsyzdar, qara! Bul ğıbadattan bir úlkeni - namaz, ol namazdan áýeli taharat almaq, onan soń namazğa shurýğ qylmaq, ol taharattyń aldy ıstınja edi. Muny bir berik oılap tur. Aıağy eki aıaqqa másihpenen bitýshi edi, bular hámmasy bolmasa kóbi ısharat edi. Istınjada k...ińizdi jýa-syz, sizdiń k...ińizdiń eshkimge keregi joq edi. Onymen sezimdi tazalyqqa ıirgendigińdi kámil yhlasyńdy kórsetip, ishimniń saflyğynyń sońynda halyq kórer, syrtymdy da pák etemin hám kózge kórinbeıtin ağzalarymdy da pák etemin, bul páktiktiń ústinde allağa duğa aıtamyn dep ázirlenesiz.
Endi namazdyń aty - salaýat, duğa mağynasynda degen:
Aıaqta, moıynda bolğan máshlar - ol jýmaq emes, ózderi de jýýly dep kórsetken ısharaty.
Namazdan áýeli qulaq qaqtyńyz - eger alla tağalany joğaryda dep, mákán ısfat etpeseń de, begirek sozý ádepsiz bolyp, kúná darııasyna ğaryq boldym, ıağnı dúnıe áýesine ğaryq qylmaı qolymnan tart, ıağnı qutylarlyq járdemderiniń ısharaty*. Onan soń qııamda turyp qol bağlamaq - qul qoja aldynda turmaq - buqara patsha aldynda turğannan artyq allanyń qadirligine óziniń ğajızdyğyna ykrarynyń beriktigin kórsetken ısharaty. Qybylağa qaramaq - árıne, qudaı tağalağa eshbir oryn múmkin emes bolsa da, zıratyn paryz etken orynğa júzin qaratyp, sondağy duğadaı qabyldyqqa jaqyn bolar ma eken degen ısharaty.
Onan soń qıra át, ıağnı sýrahı fatıha oqısyń, munda biraq sóz uzarady. Ol fatıha súresiniń mağynalarynda kóp syr bar.
Rýqúğ bas urmaq - aldynda quda hazirge uqsas, ol da ısharat.
Sájdeler - áýeli jerden jaralğanyna yqyrary, ekinshisi - jáne jerge qaıtpağyna yqyrary, bas kótermek jáne tirilip, suraý bermegine yqyrarynyń ısharaty.
Qağadat ýl-ahır - duğanyń aqyrynda allağa tahııat, odan tásháhhýd, odan salaýat, paığambarymyz sallallahý ğalaıhı ýássállámge aıtpaq úshin eń aqyrğy sálemmenen taýysasyz, ıağnı alla tağaladan ne tilep duğa qyldyńyz. Ol duğa qazınasy kúlli musylmandardy ortaqtastyryp, olarğa da sálámátshilik tilep hám rahmet tilep bitiresiz.
Já, bul sózden ne ğıbrátlendik?

Otyz toğyzynshy sóz
Ras, burynğy bizdiń ata-babalarymyzdyń bul zamandağylardan bilimi, kútimi, sypaıylyğy, tazalyğy tómen bolğan. Biraq bul zamandağylardan artyq eki minezi bar eken. Endigi jurt ata-babalarymyzdyń mindi isin bir-birlep tastap kelemiz, álgi eki ğana táýir isin birjola joğaltyp aldyq. Osy kúngiler ózge minezge osy órmelep ilgeri bara jatqanyna qaraı sol atalarymyzdyń eki ğana táýir minezin joğaltpaı tursaq, biz de el qataryna kirer edik. Sol eki minez joq bolğan soń, álgi úırengen ónerimizdiń bári de adamshylyqqa uqsamaıdy, shaıtandyqqa tartyp barady. Jurttyqtan ketip bara jatqanymyzdyń bir úlken sebebi sol kórinedi.
Ol eki minezi qaısy deseń, áýeli - ol zamanda el basy, top basy degen kisiler bolady eken. Kósh-qondy bolsa, daý-janjaldy bolsa, bılik solarda bolady eken. Ózge qara jurt jaqsy-jaman ózderiniń sharýasymen júre beredi eken. Ol el basy men top basylary kalaı qylsa, kalaı bitirse, halyqta ony synamaq, birden birge júrgizbek bolmaıdy eken. "Qoı asyğyn qolyńa al, qolaıyńa jaqsa, saqa qoı", "Bas-basyńa bı bolsa, manar taýğa syımassyń, basalqańyz bar bolsa, janğan otqa kúımessiń" dep maqal aıtyp, tileý qylyp, eki tizgin, bir shylbyrdy berdik sağan, bergen soń, qaıtyp buzylmaq túgil, jetpegenińdi jetiltemin dep, jamandyğyn jasyryp, jaqsylyğyn asyramyn dep tyrysady eken. Ony zor tutyp, áýlıe tutyp, onan soń jaqsylary da kóp azbaıdy eken. Bári óz baýyry, bári óz maly bolğan soń, shynymenen jetesinde joq bolmasa, solardyń qamyn jemeı qaıtedi?
Ekinshi minezi - namysqorlyq eken. At atalyp, arýaq shaqyrylğan jerde ağaıynğa ókpe, arazdyqqa qaramaıdy eken, janyn salysady eken. "Ózine ar tutqan jattan zar tutady" dep, "Az arazdyqty qýğan kóp paıdasyn ketirer" dep, "Ağaıynnyń azary bolsa da, bezeri bolmaıdy", "Altaý ala bolsa, aýyzdağy ketedi, tórteý túgel bolsa, tóbedegi keledi" desip, "Jol qýğan qazynağa jolyğar, daý qýğan pálege jolyğar" desip. Kánekı, endi osy eki minez qaıda bar? Bular da arlylyq, namystylyq, tabandylyqtan keledi. Bulardan aıyryldyq. Endigilerdiń dostyğy - peıil emes, aldaý, dushpandyğy - keıis emes, ne kúndestik, ne tynysh otyra almağandyq.

Qyrqynshy sóz
Zınhar, senderden bir suraıyn dep júrgen isim bar.
Osy, bizdiń qazaqtyń ólgen kisisinde jamany joq, tiri kisisiniń jamandaýdan amany joq bolatuğyny qalaı?
Qaıraty qaıtqan shal men jastyń bári bitim qylady, shaldar ózdi-ózi kóp qurbydan aırylyp azaıyp otyrsa da, birimenen biriniń bitim qylmaıtuğyny qalaı?
Bir eldiń ishinde jamağaıyndy kisi birge týğandaı kórip, ishi eljirep jaqsy kórip turyp, elge kelse, ári-beriden soń qaıta qashqandaı qylatuğyny qalaı?
Jattyń bir táýir kisisin kórse, "jaryqtyq" dep jalbyrap qalyp, maqtaı qalyp, óz elinde sonan artyq adam bolsa da tanymaıtuğyny qalaı?
Bir jolaýshy alys jerge barsa, barğan eline óz elin maqtaımyn dep ótirikti sybap-sybap, qaıtyp kelgen soń sol barğan, kórgen elin, jerin maqtap, ótirikti sybaıtuğyny qalaı?
Qaı qazaqty kórsem de, balasy jasyraq bolsa, onyń basynan pármene bolyp júrip, erjetken soń sýyq tartatuğyny qalaı?
Bireýdiń ağaıyny torqaly toı, topyraqty ólimde, adaldyq berekede alysýğa tabylmaı, barymta alalyq, urlalyq dese, tabyla qoıatyny qalaı?
Báıgege at qossań, atyńdy tartyspaıtuğyn ağaıyn, atyń kelse, báıgesine ókpeleıtuğyny qalaı?
Baıağyda bireý bireýdi palen jasymda kele jatqanda pálen jerge jetkizip salyp edi dep, sony ólgenshe aıta júrýshi edi. Osy kúnde bul jylğy bergen endigi jylğa jaramaıtuğyny qalaı?
Baıdyń balasy kedeı bolsa, urlyq qylýğa arlanbaıdy, baığa kirisýge arlanatuğyny qalaı?
Eki jaqsy bir elde súıisken dostyğynda tura alyspaıdy. Keıbir anturğandardyń tym-aq tatý bola qalatyny qalaı?
Bireýdi dosym dep at berip júrseń, oğan seniń bir dushpanyń kelip bir taı berse, buzyla qalatyny qalaı?
Kúnde tilin alatuğyn dostan keıde bir til ala qoığan dushpanğa kisiniń óle jazdaıtuğyny kalaı?
Kóp kisi dosym jetilse eken demeıdi, egerde jetilse, bağanağy dosyna bir bitimi joq dushpan sol bolatuğyny qalaı?
Keı jurt aqyl aıtarlyq kisini izdep taba almaıdy. Qylyğynyń qylshyğyn tanıtuğyn kisiden qashyq júretuğyny qalaı?
Bireý bireýdikine kelgende úıdegi malynyń bárin de aıdap kelip, óz úıine kisi barğanda bar malyn dalağa aıdap jiberetuğyny kalaı?
Tynyshtyq izdep taba almaı júrgen jurt tynyshtyq kórse, sátke turmaı, tynyshtyqtan jalyğa qalatuğyny qalaı?
Eldi pysyq bılegeni nesi? Pysyqtyń bári kedeı keletuğyny nesi?
Toqal qatyn ór keletuğyny nesi? Keseldi kisi er keletuğyny nesi? Kedeı kisiniń ker keletuğyny nesi?
Nápsisin tyıyp, boıyn toqtatqan kisiniń jaman atanyp, nápsisi bılep, maqtanğa erip, pále shyğarğan kisi myqty atanatuğyny nesi?
Qazaqtyń shyn sózge nanbaı, qulaq ta qoımaı, tyńdaýğa qoly da tımeı, páleli sózge, ótirikke sútteı uıyp, bar sharýasy sýdaı aqsa da, sony ábden estip uqpaı tynbaıtuğyny qalaı?

Qyryq birinshi sóz
Qazaqqa aqyl berem, túzeımin dep qam jegen adamğa eki nárse kerek.
Áýeli - bek zor ókimet, jarlyq qolynda bar kisi kerek. Úlkenderin qorqytyp, jas balalaryn eriksiz qoldarynan alyp, medreselerge berip, birin ol jol, birin bul jolğa salý kerek, dúnıede kóp esepsiz ğylymnyń joldary bar, árbir jolda úıretýshilerge berip sen bul joldy úıren, sen ol joldy úıren dep jolğa salyp, mundağy halyqqa shyğynyn tóletip jiberse, hátta qyzdardy da eń bolmasa musylman ğylymyna jiberse, jaqsy din tanyrlyq qylyp úıretse, sonda sol jastar jetip, bul atalary qartaıyp sózden qalğanda túzelse bolar edi.
Ekinshi - ol adam esepsiz baı bolarğa kerek. Atalaryn paralap, balalaryn alyp, bastapqy aıtqandaı jolğa salyp, tağlym berse, sonda túzeler edi.
Endi mundaı halyqty eriksiz qorqytyp kóndirerlik kúsh-qýat eshkimge bitpeıdi. Ol balany qazaqtyń bárin paralap kóndirerlik dáýlet bir kisige bitýge múmkin de emes.
Qazaqty ıa qorqytpaı, ıa paralamaı, aqylmenen ne jyrlap, ne syrlap aıtqanmenen eshnársege kóndirý múmkin de emes. Etinen ótken, súıegine jetken, atadan mıras alğan, ananyń sútimenen bitken nadan-dyq áldeqashan adamshylyqtan ketirgen. Ózderiniń yrbańy bar ma, pysh-pyshy bar ma, gýildegi bar ma, dúrildegi bar ma - sonysynan dúnıede eshbir qyzyqty nárse bar dep oılamaıdy, oılasa da buryla almaıdy, eger sóz aıtsań, túgel tyńdap tura almaıdy, ne kóńili, ne kózi alańdap otyrady. Endi ne qyldyq, ne boldyq!

Qyryq ekinshi sóz
Qazaqtyń jamanshylyqqa úıir bola beretuğynynyń bir sebebi - jumysynyń joqtyğy. Eger egin salsa, ıa saýdağa salynsa, qoly tıer me edi? Ol aýyldan bul aýylğa, bireýden bir jylqynyń maıyn surap minip, tamaq asyrap, bolmasa sóz ańdyp, qýlyq, sumdyqpenen adam azdyrmaq úshin, ıakı azğyrýshylardyń keńesine kirmek úshin, paıdasyz, jumyssyz qańğyryp júrýge qumar. Dúnıelik kerek bolsa, adal eńbekke salynyp alğan kisi ondaı júristi ıtteı qorlyq kórmeı me? Óziniń kásibin tastap, kezegendikke salyna ma? Maldylar malyn óńkeı malshylarğa, bala-shağağa tapsyryp, qoldağy qudaı bergen azdy-kópti dáýleti qyzyqsyz kórinip, onyń ury-bórige jem bolyp, qarğa-jarğa ushyraýyna shydaıdy. Pysh-pysh keńesten qalyp, bir aýylğa baryp, qýlyq, sumdyq jasap júrip, tegin tamaq jep, yrjyńdasýdy qysyratýğa shydamaıdy. Ne úshin deseń, halyqqa ádet jol bolğan soń, sharýağa pysyq, mal bağýğa, mal tabýğa pysyq ol ónerli kisige qosylmaıdy, ıa ózi pále shyğarýğa pysyq, ıa sondaılardyń sózin "estigenim", "bilgenim" dep elge jaıyp júrip, yrbańdaýğa pysyq ónerlilerge qosylğandaı kórinedi.
Sol úshin osy kúngi qazaqtyń iske jaraımyn degeni óziniń azdy-kóptisin bireýge qosa salyp, "kóre júr, kózdeı júr" dep basyn bosatyp alyp, sóz ańdyp, tamaq ańdyp, el kezýge salynady.
Bul kúndegige baılyq ta maqtan emes, aqyl, abuıyr da maqtan emes, aryz bere bilý, aldaı bilý - maqtan. Bul ekeýi qolynan kelgen kisi salt atty, sabaý qamshyly kedeı de bolsa, az da bolsa orny tórde, maıly atqa, maıly etke qoly jetedi. Jelókpeleý, maqtanshaq baılardy: "siz aıtsańyz, otqa túsýge barmyn" dep jeldendirip alyp, sharýasyn qylmaı-aq, malyn baqpaı-aq, sodan alyp kıimin búteıtip kıip, táýir atyn minip alyp, qatarly bir qurmetke jetip júre beredi.
Ol baı óz tynyshtyğyn da bilmeıdi, bos shyğyndanğanyn da eskermeıdi. Bir kisimen sóılesse, "muny qaıtemiz?" - dep bağanağy anturğanmen aqyldasady. Ol sıyrdyń jorğasy sekildenip, qaraığanda jalğyz ózim bolsam eken deıtuğyn nıetimen jáne de aqyldasar dosy kóbeıse, qadirim ketip qalady dep oılap: "Oı, táńir-aı, sony bilmeı tursyz ba? Ol ana qýlyq qoı, bul myna qýlyq qoı" dep, "oğan búıdeı salsań bolmaı ma?" dep bar ońbağan jaýapty úıretip, amalshylyqtyń jolyn úıretem dep, ol baıdyń ózin kisige senbeıtuğyn qylady. Jáne baıdyń ózine de adam senbeıtuğyn bolady. Baıdyń óz jaýaby, óz minezi ońbaı turğan soń, bağanağy kisi buzylsa, álgi anturğan bağanağy baığa: "Men aıtpap pa edim, onyki qýlyq sóz dep, mine, kórdiń be?" - dep, ekinshide tyrp etpeıtuğyn qylyp alady. Endigi jurttyń aqyly da, tileýi de, hareketi de - osy.

Qyryq úshinshi sóz
Adam uğyly eki nárseden: biri - tán, biri - jan. Ol ekeýiniń ortalarynda bolğan nárselerdiń qaısysy jıbılı, qaısysy kásıbı - ony bilmek kerek. Ishsem, jesem demektiń basy - jıbılı, uıqtamaq ta soğan uqsaıdy. Az ba, kóp pe, bilsem eken, kórsem eken degen arzý, bulardyń da basy - jıbılı. Aqyl, ğylym - bular - kásıbı. Kózbenen kórip, qulaqpen estip, qolmen ustap, tilmen tatyp, murynmen ıiskep, tystağy dúnıeden habar alady. Ol habarlardyń unamdysy unamdy qalpymenen, unamsyzy unamsyz qalpymenen, árneshik óz sýretimenen kóńilge túsedi. Ol kóńilge túsirýshi bağanağy bes nárseden ótken soń, olardy jaığastyryp kóńilde sýrettemek. Ol - jannyń jıbılı qýaty dúr. Bir umytpastyq jaqsy nárseden kóńilge jaqsy áser hasıl bolyp, jaman nárseden kóńilge jaman áser hasıl bolý sekildi nárseler. Bul qýattar áýelde kishkene ğana bolady. Eskerip baqqan adam úlkeıtip, ulğaıtyp, ol qýattardyń qýatyn zoraıtady. Eskerýsiz qalsa, ol qýattyń qaısysy bolsa da joğalady, tipti joğalmasa da, az-máz nárse bolmasa, úlken eshnársege jaramaıtyn bolady.
Kimde-kim syrttan estip bilý, kórip bilý sekildi nárselerdi kóbeıtip alsa, ol - kóp jığany bar adam: synap, oryndysyn, orynsyzyn - bárin de bağanağy jığan nárselerinen esep qylyp, qarap tabady. Bulaı etip bul hareketke túsingen adamdy aqyldy deımiz. "Qudaı tağala ózi aqyl bermegen soń qaıteıik?" demek, "qudaı tağala senimenen meni birdeı jaratyp pa?" demek - qudaı tağalağa jala jaýyp, ózin qutqarmaq bolğandyğy. Bul - oısyz, ónersiz nadan adamnyń isi. Oğan qudaı tağala kórme, esitpe, kórgen, estigen nárseńdi eskerme, esińe saqtama dep pe? Oıyn-kúlkimen, ishpek-jemek, uıqtamaqpen, maqtanmen áýre bol da, ishińdegi qazynańdy joğaltyp, haıýan bol degen joq.
Keıbireýler aıtady: "Aqyl jıbılı bolmasa da, talap - jıbılı. Talap bergen adam aqyldy tapty, talaby joq kisi taba almady", -deıdi. O da beker. Talap balada da bar, oğan talas qylýğa bolmaıdy. Bağana aıttyq qoı, qýaty basynda kishkene bolady, eskermese joğalyp ta ketedi, eskerse, kútip aınaldyrsa, zoraıady dep. Jan qýatymenen adam hasıl kylğan ónerleri de kúnde tekserseń, kúnde asady. Kóp zaman teksermeseń, taýyp alğan ónerińnin joğalğandyğyn jáne ózińniń ol mezgildegiden bir baska adam bolyp ketkenińdi bilmeı kalasyń. Qaı joğalğan óner: "al, men joğaldym" dep, habar berip joğalady. Endi kýsań, bağanağy áýelgi tabýyńnan qıynyraq tıedi.
Jan qýaty deıtuğyn qýat - bek kóp nárse, bárin munda jazarğa ýaqyt syığyzbaıdy. Biraq árbir ónerdiń tystan taýyp alyp, ishke salğanyn, sonyń tamyryn berik ustap turýğa jaraýshy edi. Kóp zaman eskermegen adamnan ol bağanağy ónerdiń óziniń eń qyzyqty, qymbatty jerleri joğala bastaıdy. Onan soń kóp zaman ótse, sol ónerdi saqtaıtuğyn qýattyń ózi de joğalady. Onan soń qaıta kásip qylýğa bolmaıdy.
Bul qýattyń ishinde úsh artyq kýat bar, zınhar, sony joğaltyp alý jaramas, ol joğalsa, adam uğyly haıýan boldy, adamshylyqtan shyqty.
Bireýi oryssha "podvıjnoı élement" dep atalady. Ol ne nárse? Ne kórdiń, ne esittiń, árneshik bildiń, sony tezdikpenen uğyp, uqqandyqpenen turmaı, arty qaıdan shyğady, aldy qaıda barady, sol eki jağyna da aqyldy jiberip qaramaqqa tez qozğap jiberedi. Eger bul bolmasa, kóp bilýge kóp oqý ońdy paıda da bermeıdi. Kerekti ýaqytynda oılamaı, kerekti ýaqytynda qylmaı, kerekti ýaqytynda aıtpaı, dáıim ýaqytynan kesh qalyp, "Áı, áttegen-aı. Úıtýim eken, búıtýim eken" dep, ómir boıy ğafıl bolyp-aq otyrğanyń.
Bireýin oryssha "sıla prıtıagatel‘naıa odnorodnogo" deıdi. Ol - bir nárseni estip, kórip bildiń, hosh keldi, qazir soğan uqsağandardy tekseresiń. Túgel uqsağan ba? Iakı bir ğana jerden uqsağandyğy bar ma? Árneshik sol iske bir kelisken jeri bar nárselerdiń bárin oılap, bilgenin tekserip, bilmegenin surap, oqyp, bótennen habarlanyp bilmeı, tynshytpaıdy.
Úshinshisi, oryssha "vpechatlıtel‘nost‘ serdsa" deıdi, ıağnı júrekti maqtanshaqtyq, paıdakúnemdik, jeńildik, salğyrttyq - bul tórt nársebirlán kirletpeı taza saqtasa, sonda syrttan ishke barğan ár nárseniń sýreti júrektiń aınasyna anyq ráýshan bolyp túsedi. Ondaı nárse tula boıyńa jaıylady, tez umyttyrmaıdy. Egerde bağanağy tórt nársemen júrekti kirletip alsań, júrektiń aınasy buzylady, ıa qısyq, ıa kúńgirt kórsetedi. Endi ondaı nárseden ońdy uğym bolmaıdy.
Árneshik tán qýatymenen syrttan taýyp, syrttan saqtaısyz, onyń aty dáýlet edi. Onyń da neshe túrli keseli, kesepaty bar nárselerin bilmeseń, saqtaı almaýshy ediń ğoı. Soğan uqsağan ishtegi jan qýatymenen jığan nárseniń aty aqyl, ğylym edi ğoı. Onyń da neshe túrli keseli, kesepaty tıer nárseleri bar. Ony bilmeseń, baqpasań - aırylasyń. Jáne árbir jaqsy nárseniń ólsheýi bar, ólsheýinen assa - jaramaıdy. Ólsheýin bilmek - bir úlken kerek is. Oılanbaq jaqsy, iske tipti salynyp ketken kisi oıyn baılaı almaı, qııalı bolyp ta ketkeni bolady. Ishpek, jemek, kımek, kúlmek, kóńil kótermek, qushpaq, súımek, mal jımaq, mansap izdemek, aılaly bolmaq, aldanbastyq - bul nárselerdiń báriniń de ólsheýi bar. Ólsheýinen asyrsa, boğy shyğady.
"Neniń qyzyğyn kóp izdeseń, sonyń kúıigin bir tartasyń" degen. Baz mahfı olmaıa ol, men aıtqan úsh qýattyń ishinde ekeýi, ıağnı "sıla prıtıagatel‘naıa odnorodnogo" birlán "podvıjnoı élement" - bul ekeýi qosylyp tura turğan nárse, kúlli paıda da bulardan shyğady, ýa kúlli zarar da bulardan shyğady. Mansap súıgishtik, maqtanshaqtyq, ashýlanshaqtyq, ótirikshilik, osyğan uqsağan árbir maskúnemdikke tartyp, qumar qylyp, aqyldan shyğaryp jiberetuğyn nárseler osy ekeýinen bolady. Bulardy túbegeıletkende jaqsy nárselerdi túbegeıletip, jaman nárselerden, ıağnı joğarğy aıtylmysh sekildi adamshylyqtan shyğaryp, qumarpazdyqqa salyp jiberetuğyn nárseden boıdy erte tyıyp alýğa kerek. Paıda, zalaldy aıyratuğyn qýattyń aty aqyl edi ğoı. Bir aqyl qýatybirlán muny toqtatyp bolmaıdy. Hám aqyl, hám qaırat - eki myqty qýat qosylyp toqtatady. Ol ekeýi kimde bar bolsa, bağanağy eki qýattyń ekeýi de az bolsa, ıakı biri bar, biri joq bolsa, bağanağy eki qýattar - bir basy qatty asaý at, júgensiz taýğa ura ma, tasqa ura ma, sýğa ura ma, jarğa ura ma - qudaı bilsin, áıteýir jolda kórgen esti, aqyly durys adamdar áli de suramaı da qalady. Sende erik joq. Eki etek jaıylyp, eki kóziń aspanda, masqara bolyp ketkeniń ólgenińshe.

Qyryq tórtinshi sóz
Adam balasynyń eń jamany - talapsyz. Talap qylýshylar da neshe túrli bolady. Hám talaptyń ózi de túrli-túrli. Hám sol talaptardyń qaısysynyń sońyna tússe de, birinen biri ónerli, turlaýlyraq keledi. Ýa, lákın adam balasy ıa talapty, ıa talapsyz bolsyn, áıteýir "bárekeldini" kerek qylmaıtuğyny bolmaıdy. Árneshik, orynsyz ba, oryndy ma, "bárekeldi" deýshini kóńil izdep turady. Adam balasy ózi qaı jolda, qaı maıdanda júrse, sol maıdandağy kisimen syrlas bolady. Onyń úshin ózge joldağylardan "bárekeldini" ońdy kútpeıdi. Mağan "bárekeldi" dese, osy ózimmenen seriktes, syrlas osylar "bárekeldi" der deıdi.
Talaptyń ishinde adam balasy kóbinese basyna qadir izdep, sol talapta bolady. Bireý mal qýyp jatyr. Sarańdyqpen, aramdyqpen, áıteýir mal tapsam, "Mal tapqan erdiń jazyğy joq" deıtuğyn, "Maldynyń beti jaryq" deıtuğyn maqalğa senip, halyqtyń túrine qaraı, ıt te bolsa, maldyny sóge almaıdy dep, bul mal hám paıda, hám qasıet bolady boıyma deıdi. Munysy ras, qazaqtyń óz qulqyna qarağanda. Biraq adamdyqqa, aqylğa qarağanda, qazaq túgil, kóńil jıirkenetuğyn is. Osyğan oraı bireý er atanamyn, bireý qajeke atanamyn, bireý moldeke atanamyn, bireýler bilgish, qý, sum atanamyn dep, sol harekette júr. Árqaısysy qazaqqa ıakı biri bar, biri joq bolsa, bağanağy eki buldamaq ta bolyp, basyna "osynym birsypyra eleý azyq bolar" degen talappenen qylyp júr. Munysy qazaqtyń tamyryn ustap-ustap qaraıdy dağy, "mynany alyp kelip berse, qymbat alğandaı eken, osy kúnde myna bir istiń biraz puly bar eken" dep, qazaqtyń óz betinen oqyp, izdengen talap bolmasa, kitap betinen oqyp izdegen talap emes. Onyń úshin kitap sózimenen izdengen talap bolsa, áýeli kókirekti tazalaý kerek deıdi, onan soń ğıbadat qyl deıdi. Qazaqtyń betine qarap, sodan oqyğan bolsa, ol talabyńdy qyla ber, kókirekti tym tazalaımyn deme, ony kim kórip jatyr, ishinde qatpar kóp bolmasa, qut-berekege jağymdy bolmaıdy deıdi. Endi osyğan qarap, qaıdan oqyp, bilip, umtylğan talap ekenin bilersiń.

Qyryq besinshi sóz
Qudaı tabaraka ýatağalanyń barlyğynyń úlken dáleli - neshe myń jyldan beri árkim ártúrli qylyp sóılese de, bári de bir úlken qudaı bar dep kelgendigi, ýa hám neshe myń túrli dinniń bári de ğadalát, mahabbat qudaığa laıyqty degendigi.
Biz jaratýshy emes, jaratqan kóleńkesine qaraı biletuğyn pendemiz. Sol mahabbat pen ğadalátke qaraı tartpaqpyz, sol allanyń hıkmetin bireýden bireý anyğyraq sezbekpen artylady. Inandym, sendim demek ınandyramyn, sendiremin degen emes.
Adamshylyqtyń aldy - mahabbat, ğadalát, sezim. Bulardyń kerek emes jeri joq, kirispeıtuğyn da jeri joq. Ol - jaratqan táńiriniń isi. Aığyr bıege ıe bolmaqta da mahabbat pen sezim bar. Bul ğadalát, mahabbat sezim kimde kóbirek bolsa, ol kisi - ğalym, sol - ğaqıl. Biz janymyzdan ğylym shyğara almaımyz, jaralyp, jasalyp qoığan nárselerdi sezbekpiz, kózben kórip, aqylmen bilip.

BIRAZ SÓZ QAZAQTYŃ TÚBI QAIDAN ShYQQANDYĞY TÝRALY
Bizdiń qazaqtyń yqylasy atasyn ğarabtan shyqty degendi, ıakı bánı Israılden shyqtydegendi unatqandaı. Onysy - árne taýarıhtan habar tıse, sol jaqtan tıgendikten, ıslam dini burynğy ata-babalardy umyttyryp, dindesterdi jaqyn kórsetkendikten hámartqy jağy habarsyz qarańğylyqta qalğandyqtan bolğan is. Hámmağa mağlum, áýelde adambalalary bul kúngi oryndaryna eki jaqtan tolqynyp kelgendigi. Biri - Úndistantarapynan; ol jaqtan kelgen jurttardyń kóbi - bilimdi jurt bolyp, erterek ğylymğaúıir bolyp, qaıdan shyqqandaryn bilgender. Ekinshisi - mańğul jağynan kelgen; olarzamannyń kóbin ğylymsyzdyqpen ótkizip, taýarıhtaryn tereń bilmeı, túbi eskerýsizqalyp, ata-babalaryn aqsaqaldarynyń aıtýymen, aýyz habarynan bilgenine qanağatqylyp júrisken. Sonyń biri, ıağnı sol mańğuldan shyqqan halyqtyń biri - bizdiń qazaq.Bizdiń qazaqty mańğuldan shyqpaqtyğy bizge uıat emes, biraq bizdiń bilimsiz, ğylymsyzqalmaqtyğymyz uıat.Qalmaqtyń tórt atasynyń biri - Hazar. Sol Hazardan úsh atanyń uly parsy jurtyndaqalyp edi: Qajar, Afshar, Úshtashly degen. Sol qyzylbas, dúnıedegi eski patshalardyńsarqyty - Kásiráı. Ğajam jurty sol. Bizdiń qazaqtyń Amýdarııadan qorqyp qashypkelip, Syrdarııanyń aıağynda qalmaqtan jeńilip, Aqtaban shubyryndy kóretuğyn sebebi Nádirden qashamyn dep bolğan. Sol Nádir Afshardan edi. Osy kúngi Násirıddın shah -Qajardan shyqqan kisi. Kim jetse, tabady, ónerimenen jetedi. Olarğa atań qalmaq dep kimbóget bolady? Este joq eski mezgilde, mańğuldan bir tatar atalğan halyq bólingen eken. Qytaılar"tatan" dep jazdy. Asyl túbi qazaqtyń - sol tatar. Osy kúnde de qazaqtyń tórenásilderi ózin-ózi biz tatarmyz dep aıtysady. Onysy biz kelimsek emes, túpsiz emes, tazatuqymbyz degen orynğa aıtylady, tatardyń kim ekenin bilgendigimen aıtqany emes. Din ıslamğa kire almaı qalğan osy kúnde Kúnshyğys Sibirinde qazaqtyń ağaıyndary bar.Tilinen, ádetinen, túsinen týysqandyğy anyq kórinip turady. Ásirese, Eneseıski gúbirnedeMınýsınski ýezde "ıasyshynaı tatar" atynda bir halyq bar. Qazaqty ózderine ağaıyntutady, deıdi, hám bir tuqymdas ekendigine kórgen kisi talaspaıdy. Tağy esh qazaq qyrğyzben qazaqtyń bir tuqymdas ekenine talaspaıdy. Sol qyrğyzdy qytaılar "brýt" depataıdy, óz taýarıhtarynda onyń sebebin, nelikten "brýt" degenin esh bildim degendikórmedim.Ol kúnde Naýryz degen bir jazğyturym meıramy bolyp, naýryzdama qylamyz dep, toı -tamasha qylady eken. Sol kúnin "ulystyń uly kúni" deıdi eken. Bul kúnde bul sóz qurbanaıtyna aıtylady, ol ýaqytta jańa dinge kirgen soń endi bir Buhardan basqa sháharlardyńda, jer-sýlardyń da, halyqtyń da burynğy attaryn buzypty. Sondyqtan da bolğanğauqsaıdy. Áıteýir sonan soń qazaq atalypty.Bul qazaq Alataý bókterinde júrgende egin salmaq sekildi, saýda qylmaq sekildisharýalarğa da kórshilerinen kórip aınalğan eken. Ózderin ózderi: "Qońyr qazaq, qaraqazaqpyz" deıtuğyny, "Qazaqbaıdyń balasymyz" degeni sol ýaqyttağy ğana birazmomyndyqpen turğan kezi bolsa kerek.Qyrğyzğa qyrğyz dep uığyr handarynyń biri at qoısa kerek. Olardyń atty áskerinińaldymenen júretuğyny solar bolyp, qyrğyz atapty. "Óltirt, joğalt" ıağnı dushpandyqyrýshy degennen qoıylypty. Ol ýaqytta jaı jatqan momyn qazaqtyń "Arýaq attağanońbaıdy", "Er azyğy men bóri azyğy jolda bolsa kerek" dep, "Attanyp baryp jylqyalğan, at ústinen uıqy alğan" dep, barymtashyny maqtap, buzylğan kezi Shyńğystan sońbolsa kerek.Qashan mańğuldan Shyńğys han shyqqanda, qazaqtar "qutty bolsynğa" barypty. Biraq qaıjerde barğany mağlum emes, súıtse de osy Shyńğys taýynda, ásker Qaraýyl ózeninińboıynda jatyp, on eki rýdan on eki kisi mańğuldyń óz zańy boıynsha "Han" degen úlkenbıiktiń basynda, aq kıizge Shyńğysty otyrğyzyp han kótergen deıdi. Taýynyń Shyńğysatalyp, bıigi Han atalmaq sebebi de sol bolsa kerek.Sol on eki kisiniń biri qazaqtan Maıqy bı degen kisi eken. "Túgel sózdiń túbi bir, túp atasy- Maıqy bı" degen maqal bolğan. Maıqy sol kisi eken. Shyńğys alamandyqqa attanyp,ásker tartyp shyqqanda áskeriniń kóbi tatar eken deıdi. Onyń sebebi: ol mańğul ózderitatardaı assyzdyq, sýsyzdyqqa, ystyq-sýyqqa shydamdy bolmasa kerek. Qazaqtyńsoğysqa jararlyq adamy sol Shyńğystyń áskerine qosylypty, bulardy Shyńğys Joshydegen úlken balasyna bıletipti.Áýelde Kór handy óltirip, uığyr jurtyn alypty, onan soń, Azııanyń tereńine sheıin enipbarsa kerek. Sebebi, qazaqta maqal bolyp qalğan "Jylan jyly jylys boldy, jylqyjyly urys boldy, qoı jyly zeńger toğys boldy" degeni, "Samarqannyń cap joly, Bulanaıdyń tar joly" degeni - bári Shyńğystyń saparyn kórsetken sóz. Bulanaı depGımalaıdy aıtqany ma, Úndýkesh taýy ma? Áıteýir, bir taýdy aıtqan sóz ekeni"Bulanaıdan úlken taý bolmas, bulannan úlken ań bolmas" degen maqalynan mağlum.Sonan soń bular burynğy Alataýdy qaldyryp, Tashkent tóńiregindegi taýlardy mekenqylsa kerek. Qaısysynda qansha júrgen, qaısysynda buryn, qaısysynda soń júrgen -anyq mağlum emes. Ol orynğa kelgen soń, bulardy Shyńğystyń Shağataı degen balasynyńnásili bılep turypty. Ol Shağataı násiliniń úlken hany Tashkentte turyp, bulardy birinileri bıleıdi eken. Sondağy bılegen handary, bıleri bulardy eshbir túzý qareketketúsindirmeı, daıym barymtamen mal qýmaq, aýyl shappaq, birde bul el, birde ol elmenjaýlaspaq, qyryspaqpen kún keship, esh sharýa, ónerge úırene almaı, ózderi kedeı bolğanhám óspegen. Búgin bireýdi ózi talap, qyryp kelse, erteń ózin bireý talap, qyryp ketebergen. "Ershe baryp, ıtshe qashyp" júrip, malyn, basyn jaýdan qorğaýdyń da mánisinbilmese kerek. Qazaqtyń bar qatty óse bastağany quba qalmaqtyń jurty buzylğan soń,osy Saryarqağa ornyqqan soń ğana bolsa kerek. Odan burynğysy "Baryp jaýdan qyzákelip qatyn qylarsyń, ıa ağańdy óltirip, jeńgeńdi alarsyń" degen maqalyna uqsaıdy.Ámir Temir násilinen Qumar Shaıh balasy, belgili Babyr patshanyń sheshesimenen birtýysqan eki baýyry bolğan. Úlkeni Tashkentke han bolyp, kishisi qazaqty bılegen. BularShağataı násiliniń Júnis hannyń balalary bolğan. Sol qazaqty bılegeniniń aty Ahmeteken. Sol óz ýaqytynda attanysqa jararlyq qazaqtan úsh júz ásker shyğypty, úsh júzbasyğa bıletipti. Ár júzdiń halqy óz yntymağymenen bir týysqanğa esep bolypty.Qazaqtyń "Úsh júzdiń balasy" deıtuğyny - sol.Ahmet han qalmaqty kóp shaýypty, kóp qyrypty. Qalmaq raqymsyzdyğyna qaraı "mynaýbir alashy boldy ğoı" depti, jan alýshy boldy degenniń ornyna. Sondyqtan ol kisi Alashahan atanypty. "Babyr námada"solaı jazylğan. Sonan soń han bul atty qalmaqqoryqqanynan qoıdy ğoı, endi sizder shapqan ýaqytta "alashy-alashy" dep uran-súrensalyńyz dep buıyryp, bularğa aığaı salğanda kóp jannyń aığaıymen "alash-alash" depketipti. Sondyqtan "alash-alash" bolğanda, Alasha han bolğanda, qalmaqqa ne qylmap edikdep, alash urandy qazaq atanğan sebebi sol eken.Bular Shağataı násiline qarap júrgende, Joshy násili ózbek halqyn bılep júrgen eken.Sol Joshynyń Sıban ıakı Shıban degen balasynyń tuqymynan bir belgili Shaıbaq degenhan shyğyp, Ámir Temir tuqymynan hırat, Buhar, Samarqan shaharlaryn tartyp alypjúrgende, aqyrynda munyń aldynan Alasha han, Tashkenttegi Jánke han degen ağasymenqosylyp, qalyń áskermen shyğyp, Oratóbede jeńilip, ağaıyndy ekeýin de, bala-shağalaryna deıin Shaıbaq óltirgende, bizdiń qazaq biz áýelden ózbek jurtymenen atalasedik jáne de Shyńğys han tiri kúninde bizdi Joshyğa tapsyryp edi, "sart - sadağam, ózbek- óz ağam" dep, Shaıbaqqa qarap ketipti.Sol sóz osy kúnge sheıin maqal bolyp qalğan. Sonan keıin bizdi qaıtyp Shağataı tuqymybılegen emes. Onan sońğy bizdiń hanymyz, tóremiz - bári de Joshy násilinen bola kelgen.
