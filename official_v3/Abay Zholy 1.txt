

     QAITQANDA


     1

Úsh kúndik joldyń búgingi, sońğy kúnine shákirt bala baryn saldy.
Qoryqtan kún shyğa atqa mineıik dep asyq-qandy. Buny qaladan alyp qaıtqaly barğan ağaıyny Baıtasty da tań atar-atpastan ózi oıatyp turğyzyp edi.
Kúnuzyn attan da túspeı, ózge júrginshilerden oq boıy alda otyrğan. Keı-keıde ózine tanys Kókúırim men Býratıgen, Taqyrbulaq sııaqty qonys-qudyqtardyń tus-tusyna kelgende bala oqshaý shyğyp, astyndağy jaraý qula bestisin ağyzyp-ağyzyp ta alady.
Arttağylar - Baıtas pen jorğa Jumabaı:
 - Myna balanyń aýylğa asyğýyn-aı!
 - Sorly bala qystaı ish-qusta bolyp qalğan-aý, - desedi. Shákirt bala uzap ketkende bular da eriksiz jele shoqyraqtap shaýyp otyryp qýyp jetedi. Jorğa Jumabaıdyń taqymynda qara shoqpary bar. Baıtastyń da aıağynyń basyna ilgen uzyn qaıyń soıyly bar-dy. Taqyrbulaq tusyna kelgende Baıtastar balany jeke shabýdan tejep:
 - Endi bizden uzap ketpe! Anaý Esembaıdyń jyrasyn bilesiń ğoı!.. Ury jatady...- dedi.
 - Seni men bizdi manadan kórip otyr! "Qoqyraqtap jalğyz shabatyn neme eken, túsirip atyn ápkel óziniń!" - deıdi de, seni tóbeden bir-aq nuqyp, myna báıge bestińdi alady da kete barady, - dedi Jumabaı da.
 - E, sender she? Sender berip jiberesińder me? 
 - Oıbaı, bizde ne qaýqar bar? Biz ekeý-aq...
 - Olar samsağan sary qol. Bul Esembaıda udaıy jaý jatady. Tek bizdi ózimizdiń eldiń adamy dep aman qaldyrmasa, jer jaman, - dep Jumabaı shoshyta sóılegisi keledi.
Balanyń qytyğyna tıetini osy jeri.
 - Áıteýir senderden dármen joq eken, endeshe birge júrdim ne, jeke júrdim ne? Al kettim! - dep, soqtyrta jóneldi. Bul - Taqyrbulaqtan óte bergende bastağany edi.
Sodan jańağy qaýipti degen Esembaığa jetkenshe, artyna birde-bir qarağan joq. Kóz ushyna ketip uzap alyp, ylğı japa-jalğyz shaýyp otyrğan.
Joldyń bul tustary ylğı beles-beles bolatyn. Osy qazirgideı bop jurt Shyńğysqa, jaılaýğa qaraı kóshken-de elsiz bop qalatyn jer. Alystan joldy bağyp otyratyn turğylary bar. Taq ıek artpadan, ókpe tustan júrginshige jaýdy qoıan-qoltyq, qushaqtastyra túsiretin ury saı, jasyryn jyralary da bar.
Budan burynğy eki kúndik jolda úlkender jyldam júrmeı, balanyń shydamyn ábden taýysqan-dy. Ol sondyqtan, búgin aýylğa jetetin kúni úlkenderdi eriksiz qatty júrgizýdiń aılasyn tapqanyna dán yrza. Kúni boıy osylaı etýge baılağan.
 - Bala degen qorqar bolar edi. Es bar ma ózińde, párýardiger, - dep Baıtas babyn taba almaı basyn shaıqaıdy.
Jumabaı ábden bolmağan soń:
 - Qap, mynanyń balasy!.. "Men bóriniń bóltirigimin" dep keledi-aý! Qoı, ne de bolsa qalmaıyq endi. Baıtas, júr! - dep shaba jóneldi. Ekeýi de jarysa bastady.
Baıtastyń mingeni Qunanbaıdyń qara jal býryl aty, dámeli báıge attyń biri edi. Jumabaıdyń astyndağy da sol Qunanbaıdiki - Naımankók degen úlken aqkók at bolatyn. Ekeýi jarysa jónelgende, amalsyz egeske túsip, "men ozam, men ozammen" tepkilesip, sozyla berdi. Bir belden asyp ekinshi beldiń órine qaraı toqtamaı jarysyp kele jatty. Osy órde býryl at esik pen tórdeı alğa túse berip edi. Belge shyğyp alyp shaýyp kele jatyp qarağanda, bala kórinbedi.
Bular tağy da siltese bermek boldy. Sóıtip, osy beldiń oıyna qaraı qulaı bergende, jorğa Jumabaı art jağynan, sol ıyğy tusynan tasyrlatyp kep qosylğan bir dúsirdi esitti. Dál Esembaı bıiginiń tusy. Jáne dál Esembaı jyrasynyń ózi eken.
 - Áı, kápir, sodan qosylğan jaý boldy-aý. Balany alyp, bizdi baqqan eken-aý! - dep aqkók atty tepkileı berdi. Artyna qorqaqtaı qarap, shala burylyp, kóz qıyğyn tastap kórdi.
 - Mas kózińdi, mas! - dep, ázireıildeı tónip kele jatqan birdeme. Atyn da, kisisin de boljaı almady. Ádeıi tanytpaıyn dep, bet-aýzyn tańyp alypty. Bul óńirdegi kúndiz shabatyn urynyń ádeti. Baıtasta ún joq, óz betimen zymğap barady. Qoldy bolsa bolatyn jorğa Jumabaı.
Endi ne de bolsa jandy qarmaıyn dep, taqymyndağy shoqparyna jabysty.
Sony sýyra berip:
"Áı, anaý da kók jelkeden urady-aý!" - dep jasqanshaqtap kele jatyr edi.
Qýğynshy oılağandaı-aq shoqpardy jóndep sýyrtpady. Taqymynan tolyq shyğaryp alğansha bastyrmalatyp kep, Jumabaıdyń qalyń qara tymağyn kózine qaraı basa kıgizip jiberip, sol sátte shoqparğa jarmasty. Jumabaıdyń basyn kóterip, tymağyn túzeýge murshasy kelmedi. Tartysýğa da qorğanshaq, shabýğa da múgedek bolyp qaldy. Súıtkenshe, jyryndy jaý munyń jańağydaı sasqalańymen paıdalanyp, shoqpardy da tartyp aldy.
Endi, aq boz at ta birdemege tirelip toqtağandaı. Jumabaı zorğa degende boıyn túzep ap, jańa ğana tymağyn keıin qaıyryp qap edi.
Qarasa, bunyń shoqparyn tartyp ap, aq boz attyń aldynan kóldeneń shyğyp, qazir shek silesi qatyp, únsiz kúlip turğan bağanağy shákirt bala. Ózi aıtqan "Qunanbaıdyń bóltirigi" - Abaı eken.
Baladan qoryqqanyna Jumabaı uıaldy da, yza boldy.
 - Óı, balam-aý, myna jer - jaý jatağy. Bul urynyń oınağyna kep alyp, jaman yrym bastağanyń ne qylğanyń? - dedi.
Baıtas ta kúlgen boıynda qaıta oralyp keledi eken.
Abaı ózinen úlken kisiniń qoryqqanyna qatty yrza edi. Jumabaıdyń nege ashýlanğanyn uğyp tur. Qońyr júzi qyzaryp, tómen qarap qysyla kúle berip, bórkin aınaldyra bastady. Kádimgi "jolbasar" urylarsha shapan-bórkin aınaldyryp kıip, murny men aýzyn qyzyl oramalmen tańyp alyp, Jumabaıdy qýğanda tağy sol urylarsha, "daýsymdy tanytpaımyn" dep, myńqyldap sóılep buıryq bergen. Baıtas qoryqsa, qoryqpasa da syr aldyrğan joq Sondyqtan, Jumabaıdyń ashýyn alystan tanyp, máz bolyp kúlip kele jatyp:
 - Qula bestiniń tóbelin de joq qypty, qaraı gór ózin! - dedi.
Jumabaı da jańa baıqady. Bala bestiniń tóbelin saz balshyqpen battastyryp turyp sylap qoıypty. Jumabaı kisilikti kisi. O da kúlki bola bergisi kelmeıdi. Endi bu da ýaqığany oıynğa aınaldyrğysy kep, mysqyldap:
 - Óı, uqsamasań týmağyr! "Ury Tobyqty, ury Tobyqty!" dep Kereı, Ýaq zar qağady. Qarshadaı balasyna sheıin ury bolýdyń jónin jete bilip tur. Zar qaqpaı qaıtsin Kereı, Ýaq!.. - dep ózi de kúldi.
Jumabaıdyń qalağa bu joly ne jumyspen barğanyn Abaı dáldi bilmeıdi.
Biraq, onyń Baıtasqa aıtqan bir sózinde Qunanbaı tapsyrğan bir jumyspen baryp kele jatqany málim bop edi. Abaıdyń burynnan baıqaýynsha, bul Qunanbaığa qadiri bar kisi. Abaığa ashýlanyp, renjip barsa, aldymen ákesine shağady.
Osyny eske alyp kep, Abaı endi kúlkiden tyıylyp, jańa qatarlasqanda:
 - Jol uzaq. Uıqy ashar bolsyn dep oınap em, ğaıypqa buıyrmańyz, Jumeke! - dedi. Endi tipti sypaıy. Syzylyp tur.
Jumabaı jas balanyń pishinine yrza bolyp qarady da, úndemedi. Baıtas Abaıdy qurbysyndaı qağytyp:
 - Jaraısyń, "ğaıypqa buıyrmańyz". Seniń mynaýyń, meniń: "Kóshkende júk artamyn sary atanğa, aıtamyn ne betimdi Oıke apama?!" degen óleńim sııaqty boldy-aý! - dedi.
Abaı jete túsine almady.
 - Qalaı deısiń, Baıtas ağa? Oıke apa dep kimdi aıtasyń?
 - E, Oıke apany bilmeýshimeń? O nesi eken?!
 - Báse...
 - Báse, Oıke apa degen bizdiń qatyn. Byltyr ala jazdaı serilik quryp, el qydyryp, qyz-kelinshekpen saýyq-saıran salmadym ba? Sodan, aıağy qyzyq bitip, úıge qaıtatyn da mezgil jetti. Endi qatynğa qalaı qararğa da, ne dep bararğa da bet joq. Sonda ádeıi betiniń zári qaıta bersin dep, "Ne betimdi aıtamyn Oıke apama..." degen óleńimdi ózim aýylğa barmastan bir-eki kún buryn aıtqyzyp, joldastarymdy jiberip jatyp em. Sol osy kúni mátel bop ketipti, -dedi.
Abaı da, Jumabaı da qyzyğyp tyńdasty. Ózi seri, ánshi, sulý Baıtasqa ekeýi de - biri kári, biri jas bala - qyzğana da, tamashalaı da qarağan edi.
Abaıdyń kóz aldyna Oıke degen jeńgesi de, Baıtastyń byltyr jazdağy ánshil, saýyqshyl joldastary da tolyq elestedi. Estigen áńgimesiniń bárin eńsesimen yntyğa tyńdaıtyn bala buryn Baıtaspen syrlas, áńgimeles bolmasa da, jańağynyń aıağy nemen tynğanyn bilgisi kep, qyzyğyp kele jatty. Baıtastyń qurbydaı qaljyńdağanyn paıdalanyp:
 - Al, Oıke apańa ne betińdi aıttyń sonymen, Baıtas ağa?.. - dep jabysa tústi.
Baıtas buğan kúlip, endi irilenip qarap:
 - Ne betimdi aıtýshy em? Sorly qatyn alystan ánmen aryz aıtyp jatqanğa shydasyn ba? Kelsem, aldymnan ózi shyğyp, atymdy baılap jatyr, - dep, Jumabaı jaqqa qarap, ıek qağyp qoıdy.
Abaı úndegen joq. Ishinen "aldağan eken ğoı" dep baılady.
Sol áńgime júrginshilerdiń tańerteńnen bergi qatty júrisin Naımankóktiń aqyryn búlkegine ákep salğan edi.
Shákirt bala aýylğa asyqqan, lepirgen kúıine qaıta kelip, tağy da tebine jóneldi.
 - Ýá, qoı deımin, bala! At zoryqtyrasyń!
 - Japa-jalğyz uzap ketip, jaýğa jem bolasyń! - dep, eki joldasy tağy tejeı bergisi keldi.
Biraq qaladan, jabyrqaý medreseden jańa qutylyp, endi úıine, aýylğa jetýge asyqqan shákirt bala ol sózderdi tyńdaıyn dep oıysqan joq.
Úlkender qoryqqan Esembaı da, tipti urylar da Abaığa sondaılyq jat, sýyq bop kórine almady. Ury dese, osy eldiń ózderindeı qazaqtary. Kóp bolsa:
kıimderi, er-turmany ğana jaman; qoldarynda soıyldary ğana bar. Ondaı urylar jaıynda Abaıdyń estigen áńgimeleri sonshalyq  kóp. Keıde, tipti, sarytoqym ury bolğan - el ishindegi úlkenderdiń óz aýzynan estigen áńgimeleri de umytylmaıtyn. Qaıta, bir kezdesip, dál jaýğa shapqan pishinderin kórsem degen, ishte júrgen yntyqtyğy da bolatyn.
Al, "Qaraýyl bıigi anaý, jasyryn jyrasy mynaý" degen Esembaı -Naızatastar bolsa, ol Abaıdyń óz aýlynyń asa málim qonystary. Kóktem men kúz ýaqyttarynda, jylynda eki ret osy jerlerge Qunanbaı aýyldary kelip qonyp, uzaq ýaqyt otyryp, jaılap ta ketetin. Anaý kórinip turğan tóskeıdiń saı-salasy, bıe baýy, aýyl qonysy, qoı órisi - barlyğy da sonshalyq  tanys, jaqyn. Tipti, byltyr boqyraýda, kúzem ústinde qalağa oqýğa ketkende dál osy qonystan, Esembaıdan ketken bolatyn. Sonda taığa shapqan, asyq oınağan qurby balalarymen jaıaý jarys jasap, asyr salğan eń sońğy bir ystyq qonys osy bolatyn. Qys boıy aýyldy, eldi sağynğanda esinen ketpeıtin sońğy kúnderi dál osy Esembaıda ótken.
Endi kep: "bul jerde ury bar, sumdyq jer, bále jatqan jer" degen sózdiń qandaıy bolsa da kóńilge darymaıdy. Jazyqsyz sary bıik, kókshil qonys, aq kódeli ádemi ólke munarlanady. Barlyq aınaladağy keń dúnıege, ásirese mynaý ózi týğan sahra, ólke belderine sonshalyq  bir týysqandyq ystyq sezimmen, keshirimmen de qaraıdy. Jabysa, sağyna súıedi. Úzilmeı, qataımaı, bir qalyppen jelpip soqqan ádemi salqyn qońyr jel qandaı raqat. Osy jelmen qulpyra, tolqyp, sý betindeı jybyr qağyp shalqyp jatqan alkúreń kóde men seleý dalalary... dala emes - teńizderi qandaı! Sol daladan kóz almaı, toıa almaı, únsiz telmirip, uzaq-uzaq qaraıdy. Shamasy kelse, bul jerlerdi qubyjyq kórý emes, úrke qaraý emes, qushağyn kerip aımalar edi. Sylap-sıpap:
"Men seni sağyndym, ózgeler jaman jer dese, men olaı demeımin. Tipti, qoınyńa tyqqan ury-muryńmen de jatsyń, bótensiń demeımin" dep qarağan sııaqty.
Tağy da shapqylap, qara úzip, alystaı berdi. Bolmaıtyn boldy.
 - Artynda qalyp, maıyrğa ergen laýshydaı qashanğy tekirekteımiz. Bul qorlyqty kórgenshe kel, Jumeke, biz de attyń basyn qoıa bereıik, - dep, Baıtas býryl atty ağyza jóneldi. Jumabaı da eriksiz shapty.
Azdan soń Abaı bulardy tosyp alyp, endi úsheýi birdeı uzaq-uzaq jarysýğa aınaldy.
Qoryqtan shyqqaly tańerteńnen beri bógelmesten tartqan úsh salt atty, attaryn qan sorpa qylğan qalpynda, keshki ekindi kezinde Kólqaınardağy Qunanbaı aýlyna, Abaıdyń óz sheshesi Uljannyń otyrğan aýlyna kep jetip edi.
Kólqaınar sýy móldir mol bulaq bolğanmen, keń qonys emes. Jaılaýğa qaraı, Shyńğys asqaly bettep kele jatqan eldiń úsh-tórt aýyly qonypty.
Bunyń bári "Qunanbaı aýyly" dep atalady. Óziniń aýyly men jaqyn týysqandarynyń aýyldary.
Kólemi az bulaqtyń aınalasyna jıi qonğan aýyldardyń úıleri de, shubyrtqan maly da, adamdary da keshki mezgilde yıu-qııu aralasyp jatqan sııaqty. Jer oshaqtardan shyqqan tútinderi de birine biri qosylyp ulasyp, tutasqan kókshil munardaı taraıdy, Úrgen ıtter, mal qaıyrğan aığaılar, mańyrağan qoı, qozy shýlary aralasyp jatyr. Keshki sýğa kele jatqan qalyń jylqynyń kisineı shapqan dúbiri, shań-tozańy bolsyn, nemese oqta-tekte azynaı kisinep, úıirin izdep shapqan, minýden bosağan jas aığyrlar daýystary bolsyn - barlyğy da osy otyrğan aýyldardyń osy keshtegi tirshilik tynysyn bildirgen sııaqty. Balanyń barynsha sağynğan kórinisi. Qazir júregin attaı týlatyp, sonshalyq  qýantyp, erkin alğan kórinisi. Júrginshiler bulaqtyń dál qasyna eń jaqyn qonğan aýylğa kele jatyr. Ortasynda bes úlken aq úıler bar, kóp úıli aýyl - Abaıdyń eki sheshesi Uljan men Aığyzdyń aýyly.
Osy aýyldyń shetki úılerin syrttap, keshki jaıylymğa, batys jaqqa qaraı jańa órip bara jatqan boıdaq qoıdyń ishin aralap, ortadağy úlken úılerge qaraı bettep kele jatqan úsh attyny bul aýyl tez tanydy. Ásirese qoranyń ortasynda qosaqtalğan qoıdy saýyp otyrğan qatyndar buryn kórgen eken. Etekterin belderine qaıyryp túrip alğan, aljapqysh tartqan qalyptarymen, qoldaryna shelekterin ustasyp, júrginshilerge qarap:
 - Qalashylar, qalashylar keledi!
 - Anaý Abaı, Abaı ğoı, aınalaıyn-aı! Apasyna aıtaıynshy, - dedi bir qartań qatyn.
 - Báse, Telğara ğoı... janym-aý, mynaý... Telğara! Ápkeme aıtaıynshy, -dep, tağy bir jas qatyn, jeńge de úlken úıge qaraı umtylysqan.
Sağynğan balasynyń keler mólsherin Baıtas ketkennen beri sheshesi Uljan da eseptep, osy búginge uığaryp júr edi. Qyryqtyń ishine jańa kirip, semiz tartyp qalğan sar-qyzyl báıbishe jańağy daýystardy túgel estidi. Óz úıinen shyğarda, tórde otyrğan enesi Zereni de habarlandyryp, súıemeldep erte shyqty.
Qulağy kópten múkis tartqan kári ájesiniń eń bir jaqsy kóretin nemeresi Abaı-dy. Ony esinen shyğarmaı, duğasyna kirgizip, tileýin tilep otyratyn.
Attylar úıdiń syrtyna kele bergende aldarynda, sol úlken úı men kúnshyğys jağyna tigilgen qonaq úıdiń eki arasynda bulardy kútken bir top jan tur eken. Jańağy sheshelerden basqa: jeńgeler, kórshi úılerdiń qatyndary, biren-saran tysta júrgen shal-kempir, onan soń osy aýyldyń barlyq úılerinen shyğyp, júgirisip kelip jatqan balalar bar. Bul topqa qaraı aýyldyń úlkenderi de jan-jaqtan dabyrlap sóılep, ağylyp kelip jatyr.
Osy jıynğa qarağan betimen, eki joldasynan ozyp kep buryn túsken Abaıdyń atyn bireý alyp kete berdi. Bala kóp ishinen, eń aldymen óziniń sheshesin kórip, soğan qaraı júre berip edi, sheshesi anadaı jerde turyp:
 - Áı, shyrağym balam, áýeli arjağyńda ákeń tur... Sálem ber! - dedi.
Abaı jalt qarap baryp jańa kórdi. Anadaı jerde, qonaq úıdiń syrtynda, qasynda eki-úsh úlken kisi bar - ákesi Qunanbaı tur eken. Yńğaısyzdyqpen qysylyp qalğan bala, sheshesiniń sondaılyq salqyn sabyrynyń mánin uqty da, ákesine qaraı tez buryldy. Baıtas pen jorğa Jumabaı da anadaıdan attarynan túsip jaıaýlap jetektep, Qunanbaığa qaraı keledi eken. Biraq óńi sup-sur, zor deneli, býryl saqaldy Qunanbaıdyń jalğyz kózi bularda emes. Batys jaqtan 4-5 atty jolaýshy keledi eken. Arty Qydyrdan shyqqan jolaýshylar tárizdi.
Ózderi óńsheń tolyq deneli, úlkender sııaqty. Qunanbaıdyń búgin ádeıi tosyp otyrğan adamdary bolý kerek. Ol solarğa qarap tur.
Baıtas pen Jumabaı taqaı bergende Abaı da qasyna kep qalyp edi. Úsheýi birdeı jamyraı sálem berdi. Qunanbaı tez burylyp sálemderin aldy da, qysqa ğana amandyq surady. Turğan ornynan qozğalğan joq. Balasyn qasyna da shaqyrmady. Azğantaı ýaqyt Abaığa qarap alyp:
 - Balam, boıyń ósip erjetip qalypsyń-aý! Molda boldyń ba? Boıyńdaı bop bilimiń de ósti me? - dedi. Keketý me, joq kúdik pe? Nemese shynymen jaı bilgisi kelgeni me?
Bala es bilgennen beri qaraı ákesiniń qabağyn jutań qysta kún raıyn baqqan kári baqtashydaı bağyp, tanyp ósken. Ákesi de bul balasynyń sondaı sezgishtigin ózge balarynan artyq sanaýshy edi. Uıalğandy, jaýap aıtpağandy keshirmeıtin áke minezi Abaığa málim. Ol sabyrly, momyn pishinmen:
 - Shúkirlik, áke, - dep biraz turdy da: - at barğan soń, dáris tamam bolmasa da, hazirettiń ruqsatyn, fatıqasyn alyp qaıttym, - dedi.
Tipti eresek adamsha sóılep qapty. Balanyń bul erte ázirlegen jaýaby edi.
Ákesiniń qasynda turğan Maıbasar men sonyń atshabary eken. Maıbasar Qunanbaıdyń toqal sheshesinen týğan inisi. "Tórt toqal" atanğan týysqandarynyń bir toqalynan osy Maıbasar. Buny bıyl Qunanbaı ózi ağa sultan bolğannan keıin, osy Tobyqtyğa bolystyq starshyn etken-di.
Maıbasar Abaıdyń jaýabyn unatyp turyp:
 - Ózi, tipti, kósheli kisi bop qapty! - deı berip edi, Qunanbaı onyń sózin aıaqtatpastan Abaığa:
 - Bar, ana shesheleriń jaqqa bar, amandas, balam! - dedi.
Abaıdyń kútkeni de sol edi. Áli tosyp, bar qozğalysyn alystan qarap, áńgime etip turğan sheshelerge qaraı burylğanda Abaı qaıtadan óziniń jasyna laıyq qýanyshty bala qalpyna kele qaldy. Art jağynda jorğa Jumabaı Abaıdyń búgin ony qorqytqanyn áńgime qyp jatty. Bala endi asyğyp, óz sheshesine qaraı jaqyndaı berip edi, Jumannyń qatyny, Qalıqa degen bir jeńgesi:
 - Telğara! Aınalaıyn Telğara! Soqtaldaı azamat bop ketipsiń-aý! - dep, moınynan qushaqtaı alyp, betinen súıdi. Tağy bir jeńgesi - Yzğuttyń qatyny Tobjan da súıdi. Sodan keıin úlken qatyndar jáne osy toptağy úlken erkektiń, ağalardyń da bir-ekeýi súıip jatyr. Abaıdy shyn balağa aınaldyryp jibergen osy súıister edi. Ol qysylyp qyzarğanmen qashyp ta qutyla alatyn emes.
Narazy bolaryn da, quptaryn da bilmedi. Birneshe úlken qatyndardyń kózinen jas ta kórindi.
Barlyq úlkenniń qushağyna amalsyz kezek-kezek kirip bolyp, endi sytylyp, sheshesine qaraı basa berdi. Abaıdyń óz sheshesi Uljan men ekinshi sheshesi, sulý júzdi - Aığyz qatar tur eken.
Bala toptan shyğa bergende, Aığyz kúlip:
 - Paı, jaman qatyndar silekeılep, balamyzdyń betinen súıer jer de qaldyrmady-aý, - dep pańdana kúldi de, Abaıdy kózinen súıdi.
Kezek óz sheshesine kelgende, ol súıgen joq. Qatty bir qysyp, baýyryna basyp turdy da, mańdaıynan ıiskedi. Abaıdyń ákesindegi tartymdy salqyndyq sheshesine de kópten beri minez bolğan. Bala osydan arğyny kútpeýshi edi. Biraq, baýryna basqannyń ózinde de Abaıdyń júregin qatty-qatty soqtyrğan asa bir ózgeshe jaqyndyq bilindi. Ana qushağy!.. Uljan kóp ustağan joq.
 - Ájeńe bar, ánekı! - dep úlken úıdiń aldyna qaraı buryp jiberdi. Kári ájesi Zere báıbishe, taıağyna súıenip, ursyp tur eken.
 - Jaman neme, mağan buryn kelmeı, ákeńe kettiń-aý! Jaman neme! - deı berip, qasyna, qushağyna nemeresi barğanda, "jaman nemeniń" artynan ilezde: 
 - Qarashyğym, qońyr qozym... Abaıjanym... - dep kemseńdep, jylaýğa aınalyp ketti.
Ájesi qushaqtağan boıynda úlken úıge kirgen Abaı, ymyrt jabylğansha osynda boldy. Shesheleri buğan birese qymyz, birese tońazyğan et, birese shaı usynyp tyqpalaı berse de, balanyń boıyna as batpady. Jóndep ishken de joq.
Kúni boığy ashtyğy da umytylğan sııaqty.
As bere otyryp, boılary úırenisken saıyn, sheshe, jeńgeleri baladan:
 - Eldi sağyndyń ba, kimdi sağyndyń?
 - Molda boldyń ba?
 - Oqyp boldyń ba? - degen sııaqtylardy qaıta-qaıta surady. Abaı ózge suraqtarğa jóndi jaýap bergen joq. Jalğyz-aq kimdi sağyndyń degende:
 - Ospan qaıda? Ol qaıda júr? - dep óziniń kishi inisi, tentek Ospandy birneshe ret surap edi.
Uljan basynda ol suraýyn eleýsiz qaldyryp, artynan tağy bir aınalğanda:
 - E, júr-dağy jyndy neme. Búgin osynda maza bermegen soń ájeń ekeýmiz qýyp shyqqamyz, - dep ájesine nusqady.
Ájesi ózine baılanysty bir nársege ıshara qyp otyrğandy kórip:
 - Ne deıdi? Ne dep jatyrsyńdar, estimedim, - dep edi, Abaı Ospan jaıyn aıtyp kep, qatty sóılep:
 - Áje-aý, byltyr mundaı emes eń... Qulağyńa ne bolğan, nege estimeısiń? -dedi. Kóptiń ortasynda otyrsa da, eriksiz japa-jalğyz bop oqshaýlanyp qalğan ájesine jany ashyp, qushaqtap aldyna jantaıdy.
Ájesi túsindi de, az ğana bosańsyp:
 - Balam-aı, ájeńde qýys keýde bolmasa, ne symbat qaldy? - dep, óziniń dağdyly muń-shyńyna qaraı bettep edi. Balasy qımady.
 - Jazyla ma ózi? Emdese qaıtedi? - dedi.
Úı ishi de, ájesi de qur kúlip qana qoıdy.
Kári sheshe kúle otyryp, balasynyń talaby qaıtpasyn degendeı qyp:
 - Úshkirse, keıde ashylyp qalady. Úshkirgen jağady, - dedi.
 - Úshkirse, myna balań molda bop keldi ğoı. Úshkirt balańa, - dep, Aığyz kúldi.
 - Úshkirsin, balasy úshkirip bersin.
 - Sorly káriniń kóńline o da bolsa demeý ğoı!.. - dep úıdegi úlkender, ásirese, jeńgeler Abaıdan shyn birdemeni dámetkendeı.
Abaı buğan ishinen yza boldy. "Úshkirý, ishirtki jazý, qasıda oqý" moldalyqtyń el úırengen dağdysy ekeni ras. Bala kóńline qatty jırenishti kórinetin balger, qushynash sııaqty, baqsymen teń molda, qoja az emes. Abaı sony eske alyp, óz jaıyn mysqyldağandaı bolyp, az kúlimsirep otyrdy da, bir kezde oqystan, ájesiniń basyn qushaqtaı ap, sybyrlaı kúbirlep, bir nárseni shubyrta jóneldi. Jurt ańyra qarap otyryp, basynda duğalyq oqyp jatyr eken dep edi. Kádimgi moldadaı shart júginip alyp, túsin tomsartyp jiberip, sheshesine tónip otyryp:

     Iuzi raýshan, kózi gaýhar, 
     Lağyldek bet ushy ahmar.
     Tamağy qardan ám bıhtar 
     Qashyń, qudrát, qolı shığa. -
dep, kópshilik uğa qoımaıtyn óleńdi shubyrta berip, daýsyn "tábárák" oqyğan moldalarsha uzaıta sozdy.

     Mubada bolsa ol bir káz 
     Tamasha qylsa ıuzma-ıuz...
     Ketip qýat, ıumylyp kóz, 
     Boıyń sal-sal bola nıga? -
dep kep kózin jumyp, ernin jybyrlatyp, ájesiniń qulağyn ashyp "sý-f!" dep qoıdy. Bul óziniń, bıyl osy kóktemde Naýaı, Fzýlıdi oqyp júrip jazğan óleńi bolatyn. Otyrğandar áli de del-salda. Kúdik etýshiden de shyn duğalyq eken deýshiler kóp. Bala solardyń shama-sharqyn tanyp, mysqyl etkendeı bop aldańqyrap keldi de, endi shynyn tanytpaq bop, daýsyn ashyq etip qataıtyp aldy. Tağy da kózin jumyp, túsin tomsartyp, quran aýdarğan moldadaı, ilgeri-keıin teńsele berip:

     Ushady bozsha torğaı kódeni yqtap,      Basasyń aıağyńdy nyqtap-nyqtap,      Kári ájem estimeıdi, nana bersin,      Bereıin óleńimmen shyn ushyqtap... -
dep kep, tağy da "sý-f-f!" dep qoıdy. Úıdiń ishi endi sezip, dý kúlisti.
Sońğy óleńniń tusynda ájesi de túsingen. Ol, úni óship, súısinip kúlip, balasyn arqağa qağyp, mańdaıynan ıiskedi.
Abaı kúlmesten, mysqyldaı qaraıdy. Ájesine jabysyp otyryp:
 - Qalaı, qulağyń ashyldy ma? - dedi.
 - E, jaqsy bop qaldy. Órkeniń óssin, balam! -dep ájesi alğys aıtty.
Úlkender bala minezine bir kúlip, bir tańdanyp súısinip qaldy. Qara sur bala kóptiń kózi bir ózine qadalğanda endi qysylyńqyrap, qyzaryp edi. Biraq, kózinde jaınaı janğan ot bilinedi. Ózge balalarynyń ajarynan bólek, qyzýly, sanaly oty bar sııaqty.
Uljan tartymdy bolýmen qatar, synshy da ana. Balasynyń jańağy minezine biraz oılana qarap otyrdy. Bıyl denesi óskeleńdep qalğan balasy, minez jağynan da eresek tartqan sııaqty. Uljan kóppen birge kúlgen joq edi.
Endi baıqaı otyryp, aqyryn myrs etti de:
 - Balam-aý, qaladan moldalyq ákeledi desem, nağashyńa tartyp qaıtqanbysyń, nemene? - dedi.
Úlkenderdiń bárine bul óte túsinikti edi. Jańağy bala mineziniń dál sheshýi sııaqty bolyp, qaıta kúldirdi.
 - Báse, Shanshar?
 - Bıtan, Shıtan!
 - Tontekeńniń jıenimin dep tur ğoı! - desip, Abaıdyń nağashylaryn esine alysty. Ólerinde: "Jazyla-jazyla qoja-moldadan da uıat boldy, endi ólmeske bolmas!" dep ketken Tontaı sózderi de kóptiń esine tústi.
 - Apa-aı, endi baqsy-qushynash bop, eltiri-seńseń jınağansha, Tontekeńe tartqanym kósh ilgeri emes pe? - dep, Abaı ile jaýap berdi.
 - Jaraıdy, endeshe, erjetip qapsyń, balam, - dedi sheshesi.
Dál osy kezde Maıbasardyń atshabary kep kirdi. Bul bağana, keshte Qunanbaıdyń qasynda turğan qaba saqal, qara Qamysbaı edi. Keldi de:
 - Abaı shyrağym, seni ákeń shaqyryp jatyr, - dedi.
Úı ishi de, Abaı da ún qatqan joq. Bağanadan bergi erkin, oınaqy, bala minezdiń bárinen tartynyp, boıyn jıyp shákirt bala úndemeı úıden shyqty da, ákesi otyrğan úıge keldi.
Qonaq úıi shesheler úıindeı emes, syrtynan da salqyn, únsiz. Abaı esikten kire, úıde otyrğan úlkenderge ashyq daýyspen, aıqyn etip sálem berdi.
Úlkender de munyń sálemin daýystap aldy. Kisi kóp emes, Qunanbaı men Maıbasar, Jumabaıdan basqa osy óńirdegi Tobyqtynyń belgili úlkenderi:
Baısal, Bójeı, Qarataı, Súıindik eken. Jáne osylardyń janyna ertken jas joldasy tárizdi, Baısaldyń nemere inisi - bala jigit Jırenshe bar. Abaıdan jasy úlkendeý bolsa da, ol qurbysha ashna edi.
Ákesiniń bağanağy keshke kútken kisileri osy úlkender boldy. Abaıdyń bala kúninen sezetin bir jaıy: mundaı kisilermen, ásirese, dál osy tórt-bes kisimen bas qosý el ishinde bastalatyn bir úlken istiń, oqshaý istiń belgisi bolatyn. Olardy ákesi ejelgi dağdysy boıynsha ádeıi shaqyrtyp alğan sııaqty.
Buryn ondaı sózderine Abaı aralasyp ta, tyńdap ta kórmegen. Búgin birinshi ret ádeıi alğyzyp otyr. Bir oıdan Abaı ózime birdeme aıtpaq pa eken dep oılady. Biraq esh nárseniń qısynyn taba almady.
Abaı kelip otyrysymen anaý úlkender budan: qala jaıyn, oqý jaıyn, saýshylyğyn surastyrdy. Ózge úlkender ishinde Abaığa, ásirese, kóńil bólgen sózýar, jarqyn júzdi Qarataı. Ol Abaıdy kóre otyryp, Qunanbaıdyń ózge jas balalaryn da eske aldy.
 - Osy, ana ‘Isqaq bir joshyn! Birtúrli pysyq ta, sergek neme! - dedi.
 - Ol álgi Kúnkeniń qolyńdağy ma? - dep surap alyp, Bójeı:
 - Ras, quldyrap tur! - dedi.
 - Iá, ras-aý, sonyń oty bar! - dep, Baısal da qostady. Munyń bári qııalap aıtqan Qunanbaıdyń qoshemeti.
Úndemeı túıilip, sup-sur bop otyrğan Qunanbaı ol sózderge kóp shimirkengen joq. Qaıta, teris kórgendeı moıyn buryp, Abaığa qarap:
 - Odan da, ne kútseńder de osy jaman qaradan kútseńdershi! - dedi.
Qunanbaıdyń myna balasyn osynda shaqyrtyp alyp otyrğan jáne jańağydaı etip bularğa tanytqaly otyrğanyn ózgeden Qarataı buryn ańğarğan.
Ol, dağdyly, maıysqaq eptilikke salyp, endi Qunanbaıdyń jańağy betimen Abaıdy sóz qyla bastady. Bójeı men Baısalğa qarap:
 - Sender munyń súndetke otyrtqanda ne degenin estip pe edińder? -dep, az kúlip aldy. Abaı óziniń balalyq, shalalyq mineziniń birin, mynadaı sýyq pishindi úlkenderdiń ortasyna salğaly kele jatqan Qarataığa tipti yrza emes edi. Qysylyp, uıala bastady. Biraq toqtatar sharasy joq. Sondyqtan, bar tapqany - ol bala ózi emesteı, úndemeı sazaryp qaldy.
Qarataı kúle otyryp:
 - Súndetke otyrğyzğanda, aýyrsynyp jylap jatyp: "Qudaı-aı, bul qorlyqty kórgenshe, qyz qyp nege jaratpadyń!.." depti. Sonda sheshesi:
"Aqylsyz-aý, qyz bolsań bala tappas pa ediń, sodan qıyn bop pa?" dese, mynaý:
"Oıbaı, onysy tağy bar ma edi?", dep jylaýyn tyıa qoıyp, shydaı beripti, -dedi. Úlkender aqyryn myrs-myrs kúlip qoıdy.
Qunanbaı estimegen sııaqty, eshbir belgi bermedi. Bul sııaqty sóz ony men Baısaldardyń qabağyna qarağanda uzaqqa barmaıtyn tárizdendi. Abaığa jaılysy sol bolyp edi. Áıtpese úlken adamsha ortalaryna shaqyryp ap, aqymaq bala qyp qoıyp kúlgenderine yrza bolaıyn degen oıy joq.
Sóıtkenshe, syrttan Ospan kirip keldi. Kishkene inisi. Aýylğa kelgeli kóp surasa da, kóre almağan tentek, sodyr inisi.
Ol sálem berýdi umytqan joq. Biraq, ákesi men ózge eshkimge qaramastan, kele Abaıdy qushaqtaı aldy. Óziniń de eń jaqsy kóretin týysqany Abaı edi.
Ekeýiniń arasy 5-6 jas. Sondyqtan Abaı qazir de oğan ağa esepti. Ospan kele bergende bu da qushağyn jaıyp betinen súıdi. Úlkender bulardyń jańa kóriskenin sezip, myna minezderin keshirgendeı. Biraq, kelesi mınýtta-aq Ospan óziniń tentektigin tanytyp, abyroıdan aıryla bastady. Ol, "qaıda júrdiń" dep aqyryn surağan Abaığa júresinen otyryp, ağasynyń moınynan qushaqtap, ózine qaraı tartty da, qulağyna birnárse sybyr etti. Bunysy bir qatty nashar boqtyq sóz edi. Shetki úıde óziniń ağasy Tákejannan úırenip kepti. Sağynğan ağasymen eń alğash til qatqanynyń ózi osy. Abaı seskenip, qulağyn tartyp qap:
 - Óı, ne deısiń? - deı berip edi, Ospan atyp turyp, muny bassalyp qushaqtap:
 - Aıtpa, aıtpa deımin anağan! Aıtýshy bolma anağan!.. - dep, ákesi jaqty nusqap, Abaıdyń aýzyn ashtyrmaı, shalqalatyp jyğa berdi.
Abaı bir jağynan eriksiz kúlip, ekinshiden qysylyp, boıyn jıyp alaıyn dep edi. Denesi kesek, qoly qaıratty Ospan túregelip alyp, shalqalata jyğyp saldy. Jáne sonyń ústine, urtyna tyğyp júrgen bir silekeıli qatty nárseni áp-sátte Abaıdyń kóıleginiń omyraýyn ashyp, jalańash etine tıgize tastap jiberdi. Abaı seskenip, titirkenip yrshı bergen. Úlken kisi sııaqty bop otyrğan shákirtti, myna bala bir sátte kishkene balasha alystyryp, arpalystyryp jiberdi.
Ospan onyń titirkengenine máz bolyp, ákesin umytyp saqyldap kúlip:
 - Baqa! Baqa salyp jiberdim kóılegińe, - dep, Abaıdy burynğydan da jaman titirkendirdi.
Qunanbaı óziniń art jağynda otyrğan balalarynyń ne qyp jatqanyn baıqamağan. Endi tentek Ospannyń dağdyly minezi qutyryp, údeı bastağan soń ashýlanyp, shuğyl burylyp, jalt qarady. Jańa baıqady. Alpamsadaı bolğan, asaý qara balasy, Abaıdyń keýdesine minip ap turğyzbaı jatyr eken.
Qunanbaı óz aldyndağy myna beıbastyqqa qatty ashýlanyp, Ospandy sol qolymen ózine qaraı julqyp súırep aldy da, jaqtan tartyp-tartyp qaldy.
Ospan eki beti narttaı janyp, úlken kózderimen ákesine shoktaı qadalyp, sazaryp turyp aldy. Urğanyna tıtteı miz baqqan da, qalt etken de joq. Bunyń bárin kórip otyrğan Súıindik Baısalğa kúbir etip:
 - Janym-aý, qasqyr bala mynaý ğoı! - dedi.
 - Quj, deseńshi. Mynadan ba, mynadan shyğar-aý! - dep Baısal da kúńk etti.
Qunanbaı atshabarğa qatty ámir etip:
 - Bar, alyp ket qarğys tıgendi! - dep Ospannyń betin burdy da, ıterip qaldy. Bala súrinip qulaı bergen-de, atshabar da qarmap kótere berdi. Ospan dál sol ákeden qutyla berýdi kútkendeı atshabar endi kóterip alğanda, úıdeginiń bárine estirte, art jağynan jel shyğaryp, "tyrq" etkizdi de kete bardy. Maıbasar Qarataığa kóz tastap, bir ezýin tartyp, basyn shaıqady.
 - Qap, myna abyroısyz, bar abyroıdan bir-aq aıryldy-aý! - dedi.
Qonaqtardyń keıbiri aqyryn kúlip qaldy. Qarataı, Baısaldar Ospannyń ketisin óz ishterinde: "qorqyp ketken joq, egesip ketti" - dep bağalağan.
Qunanbaıdyń burynnan da túıilip, aıtar sózin bastamaı yzalanyp otyrğan qalpy bar edi. Mynaý tusta tağy da sýynyp, túnere túskendeı boldy. Úı ishi birtalaı jym-jyrt otyryp qaldy. Sonymen, biraz tomsaryp otyryp baryp qaıta qybyrlasqanda Qunanbaı oıdağy sózin bastady.

     2

Qonaq úıde, dóńgelek ústel ústinde, qyzğylt, kúńgirt sáýlesi bar tas sham janyp tur. Oqtyn-oqtyn irgeden soqqan jel lebimen álsiz sham keıde uıtqyp, shalqı túsip, keıde lapyldap, jalpyldaı janady. Qyryn otyrğan ákesiniń úlken kesek pishini Abaığa jartylaı ğana kórinedi.
Túsi sýyq. Qara sur júzine bozğyldanyp túgi de shyğyp alypty. Jalğyz ózi uzaq sóılep otyr. Zor daýsynda yza men zil bar. Keıde Abaığa qyzyq kórinetin bir maqaldar, mátelder aıtylyp ketedi.
Abaı ákesiniń sóz jelisin, túp mánisin túsingen joq. Keıbir maqaldaryn ğana tańdana sheship otyr. Osy bar úlkenniń mundaı jerdegi salty boıynsha, ákesi de tuspaldap, orağytyp uqtyrmaı sóıleıdi. Bir sózimen bir sózin jalğastyrýğa Abaı úlgirmeı, adasyp qap otyr. Ózine salsa, jańağy kóńildi úıge, sheshesiniń janyna qazir keter edi. Biraq, ákesi shaqyrğan soń endi shyğyp bolmaıdy.
Sondyqtan bir ýaqyt ol, áke sóziniń syrtyn, ağymyn tyńdaıdy. Keıbir ózi bilmeıtin qıyn, jańa sózderin ustap qalady. Áldekimge qaptap, zirkildep sóılep otyrğan áke sózi keıde buğan bir jortýyl, shabýyl ústindegi shubyryndy, uzaq saryn sııaqtanady.
Keıde uğymsyz sózden ishi pysyp, ákesiniń pishin tulğasyna qarap, qadalyp qalady.
Teginde ertekshi, óleńshi, ne basqa áńgimeshi adamğa talaı ýaqyt tapjylmaı tesile qarap qalý Abaıdyń kishkentaı kúninen bergi ádeti edi. Adam pishini árdaıym buğan bir tamasha, ózgeshe qyzyq sýret tárizdenetin. Ásirese, ajymy mol úlkender pishini bir qyzyq hıqaıa tárizdi. Ol keı adamnyń aığyz-aığyz ajymynan, salbyrağan urtynan, qyrtystanğan mańdaıynan, nemese boıaýy ońğan kózderinen, ár alýan saqal-murtynan - ózinshe neshe túrli jandy, syzaty kóp sıpattaryn kórgendeı bolatyn. Qyna basqan, syzaty kóp tas pa? Ia seldir toğaı ma? Ne, kóde-kekpek pe? Keıde mal men ań beınesi me? Bárine de uqsap ketip otyratyn adam músinderi bolady.
Ákesiniń at jaqty kelgen, uzyn sopaq basynyń qulaqtan joğarğy jeri qaz jumyrtqasyndaı kórinedi. Onsyz da uzyn, úlken betine, up-uzyn bop dóńgeleı bitken saqaly qosylğanda, basy men beti bir óńirdeı. Sonda, Qunanbaıdyń jalğyz saý kózi, onyń kóterińki jal-tumsyğynyń sol ıyğyna shyğyp alyp, qalğymaı, saqshydaı bağyp, osy óńirdi qalt etpeı kúzetip turğan sııaqtana-dy.
Qoıa berip, salğyrttyğy joq sergek qatal kúzetshi.
Jalğyz kóz shúńet emes, tompaqsha. Tesile, syzdana qaraıdy. Kirpigin de sırek qağady. Iyğyna bota ishigin jamylyp, shalqııa otyryp sóılegen Qunanbaı, osy úıde árkimge qaramaıdy. Qarsysyna taman otyrğan Súıindikke ğana qadalyp sóıleıdi.
Saqal-shashy bir reńdes, qara býryl Súıindik oqta-tekte bir qarap qoığany bolmasa, Qunanbaığa tesile qaramaıdy. Kózin tómendete beredi. Abaığa onyń pishini - kóp kezdesetin, áńgimesi az pishin sııaqty. Bójeı de onshalyq ózgeshe emes. Túsi aq sur kelgen, ózi qońyr saqaldy, kesek muryndy Bójeı - osy otyrğannyń bárinen de sulý. Betinde ajymy da az. Biraq, Abaıdyń kózin oğan kóp tartatyn bir nárse - munyń bitiksheleý, kishkene kelgen kózderi.
Qunanbaı uzaq sóılep otyrğan kezde Bójeı qybyr etip qozğalğan joq.
Kózin de tómen salğan qalpynan bir kótermedi. Sondyqtan onyń uıqtap otyrğany, ıa oılanyp otyrğany málim emes. Qalyń etti, salbyrańqy qabağy kishkene kózin kórsetpeı, tasalap alğan sııaqty.
Qunanbaığa bulardyń ishinen kóz almaı, qyrandaı qarap otyrğan - dál tórdegi Baısal. Qyzyl júzdi, jıren saqaldy Baısaldyń denesi iri, qapsağaı.
Kókshil tústi úlken kózderi - ári salqyn, ári syr bermesteı sabyrly.
Bulardan basqa barlyq salqyn, tomsarğan jandar ishinde eń jandysy, eń shapshań, qağylezi Qarataı men Abaı qasyndağy Maıbasar.
Úlkender tobyna bir jaqtan, ákeden tómen otyryp, telmire qarağan Abaı bolsa, dál osy tárizdenip, barynsha boı salyp, qarap otyrğan - ana shettegi jas jigit Jırenshe.
Bul Kótibaq ishinde Baısaldyń jaqyn týysqany Shoqannyń balasy. Baısal árdaıym qasyna ertip júredi. Ári jigiti, ári sóz uğyp, adam bolar degen jasy.
Ol áńgime ataýlyny kóp biledi. Qyzyq qyp aıtady. Ózi kúldirgi. Abaıdy erkeletip te qoıatyn kezi bar-dy. Qazirgi osy jıynda Abaıdyń ońasha kezdesýdi izdeıtin jalğyz yńğaıly kórer adamy osy.
Biraq onyń shyny ma, ıá, ádeıi úlkenderge kóz qyla ma, áıteýir, qazir Qunanbaı sózinen basqa bar dúnıeni umytqan. Sonymen birge Abaıdy da bylaı qoıa turğan sııaqty.
Jırenshe qabağyn bir shytyp, qozğalaqtap qaldy. Abaı endi baıqady, ákesi sózin aıaqtap keledi eken.
 - Qodar sumnyń qylyğy syrt eldiń aldynda meniń betime salyq bolsa, osy elge, óz keleńe kelgende, osy otyrğan bárimizge salyq. Mynaý otyrğan senderge salyq! - dep az toqtap, Súıindikke qadalyp otyrğan jalğyz kózin endi tórdegi Baısalğa aýdardy. Odan óziniń oń jağynda otyrğan Bójeıge qadaldy.
Biraq Bójeı men Baısal myzğyğan joq. Ózge otyrğannyń barlyğy sózdiń salmağymen túıinin óz arqalarynan sezgendeı bop qozğalaqtap, yrğalyp qalysty.
 - Endeshe, ólimnen uıat kúshti. El kórmegen sumdyqqa, el kórmegen jaza kerek! - dep Qunanbaı baılaýyn aıtty. Qaıta basar túri joq. Tas túıin bop bekinip, túıilip alğan kórindi.
Otyrğandar osy kúıdi tanyp qaldy. Qunanbaıdyń bulaı bettep alğanda, qaıta oralar qaıyrymy joq, ony bári biledi.
Ne aıtysyp-sharpysyp ketý bar. Nemese ishten qoshtamağan ýaqytta Baısal, Bójeıdiń bir tásili: mindet, mysaldy Qunanbaıdyń ózine bastatyp, artyn ózine tastap ketetin ádeti bardy.
Jan kúıer jer bolmağanda, olar osy sońğy minezdi kóp qoldanatyn. Ekeýi de jarytyp, tis jaryp sóılemeıtin.
Biraq Qunanbaıdyń myna sózi úndemeske de qoımaıdy, úndeýge de jibermeıdi. Del-sal etti. Úı ishi birtalaı ýaqyt jym-jyrt otyrdy.
Qodardy Abaı bilmeýshi edi. Oğan bul at áýeli - "Qozy Kórpesh - Baıannyń" Qodaryn elestetti. "Sum" degenine qarağanda da, byltyr Baıkókshe aqyn bunyń sheshelerine jyrlap bergen Qodardyń beınesi sııaqty. "Qodar dep soğan uqsağan bireýdi ádeıi sol atpen aıtyp otyr ma" dep oılady.
Jym-jyrt jıynnyń ishinen aldymen sóılegen - maıysqaq Qarataı. Ol:
 - Sumdyq ekeni ras. Uly-qyzyńnyń basyna bermesin. Shyn bolğanda, kápir qaýymynda ketetin is qoı bul, - dep, "Qodardyń aıyby shyn ba, beker me?" degen óz oılaryndağy kúdikke eptep qana bir soğyp, qııalap saldy. Qodardyń bul jıyndağy atalasy Súıindik. Qunanbaı bağanadan zil salğanda, ádeıi soğan shuqshığan. Ony da jurttyń bári bilip otyr. Qodar qylyğynyń oraıyn aldymen óz týysyna "aıypty", "soraqy" degizip óz aýzynan aıtqyzyp alý Qunanbaığa da kerek.
Al Súıindik sol sózdi op-ońaı, bir aınalmaı aıtyp salsa erteńgi taýqymet bunda. Jáne aldymen Qodardyń sol Qunanbaı aıtqandaı aıyptylyğyna da kózi jetken emes. Ol Qarataıdyń shapshańdyğynan bir paıda da tapqandaı boldy. Ásirese, onyń "shyn bolğanda" degen bosań tastağan jerin ustady da:
 - Osy aıybyna kóz jetse, turğyzyp qoıyp baýyzdaıyq. Biraq sol shynyna jetken jan bar ma?.. - deı berip edi. Qunanbaı serpilip, ilgeri umtyla tústi.
 - Eı, Súıindik, - dep kıip ketip urysa sóıledi, - albasty da qabaqqa qaraı basatyn. Qyry joq, qasıeti jok basshy bolsa ybylys, jyn ıektemeı netedi.
Adal desek, aman desek, jan bereıik, aqtaıyq, aqyrette aıybyn óz moınymyzğa alaıyq. Biraq, meniń eki birdeı janym joq. Maıysar bolsań, janyńdy da berersiń. Beremisiń, janyńdy?! -dep sart etip ózine jabysa tústi.
Súıindik Qunanbaıdyń bağanadan bergi ziline endi yzalana bastap edi.
 - E, tastaı almaı júrgen janym joq! Terge demesem, janymdy ala ğoı dep kepilge kelip pe ekemin, - dep tomsaryp qaldy. Munyń qolynan kelgen bar qarsylyğy osy edi. Baj etkenmen, yqtap ketken sekildi, Qunanbaı sezdi de, endi júıemen utpaq bop, qýğynğa saldy.
 - Tergeseń, Qodar sumdyğyn ańyz qyp, kópke jaıyp áketken eldi terge. El tursyn, keshegi jıynda betimizge bylsh etkizip, jaryp aıtqan jatty terge. Soğan da jetken. Bar da "ótirik" dep sony ılandyryp kelshi. El aýzyna qaqpaq bolyp kórshi. Biraq ol qolyńnan kelmeıdi. Endeshe, ne er bol da, aqta!
Nemese ılan da jazala! Tek, jaryqtyğym, dúmbilezińdi kórsetpe, bylqyl-sylqylyńdy aýlaq áket! - dedi.
Endi Súıindik te úndeı almaı qaldy. Az bógelgen soń bağanadan Qunanbaığa syr aldyrmaı, salqyn ğana qarap otyrğan Baısal:
 - Qara dep jazalağan kúnde, munyń jazasy ne bolmaq, - dep edi, Qunanbaı:
 - Jazasy sharığat joly. Sharığat ne buıyrsa, sol bolady. Mundaı sumdyqqa qazaq aıtqan jol joq. Kesigin de aıtpapty, - dedi.
Qunanbaı buğan sheıin ashýmen, zilmen kep, endi osy tusta kúızelgendik kúı kórsetip, osymen jıynnyń qabyrğasyn qaıystyrğysy kelgen.
Bári de tirelip qaldy. At tumsyğy, bir biteý, meńreý qabyrğağa tirelgen sııaqty. Jaltara almady da, úndespedi.
Az oılağanda Bójeı óz ishinen: "sharığat ta jónge, shynğa qaraıtyn shyğar, aqaı joq, noqaı joq, kóringenge buıda bere bermes" degendeı.
Biraq, bul oıyn aıtsa, Qunanbaı tağy boılap tartyp ketedi. Sondyqtan úndegen joq. Tağy da shapshań Qarataı:
 - Al, sharığat bul Qodar qylyğyna ne buıyrady eken? - dedi.
Qunanbaı bağanadan tómen otyrğan jorğa Jumabaıdy endi ğana eske alğandaı buryla qarady.
 - Myna Jumabaı qalağa baryp, Ahmet Rıza haziretten fatýa surap keldi. Jazasy darğa asý depti.
 - Darğa? - dep Qarataı úrkip qaldy.
Bójeı Qunanbaığa ajyraıyp, tiksine qarap edi, aıamas túsi aıqyn eken.
 - Barlyq baılaý osy bolğany ma? It te bolsa, baýyr emes pe edi? - degende, Qunanbaı qynjyla túsip.
 - Ony baýyr degenniń baýyry ezilsin! Sharığatpen sharpyspaqpyz ba?
Qodar emes, qutpanym bolsyn, qaıtpaspyn da, tynbaspyn, - dedi. Endi buğalyq áketetin, boılaýyq jerine jetken eken. Bójeı ishi muzdaı otyryp:
 - Kóziń jetse, meıliń bilsin, - deı saldy da, oıdağysyn ishke búgip qaldy.
Baısal ún qatpağan kúıde jym-jyrt. Qunanbaıdy aqtamasa, Bójeıdi de quptağan joq.
Súıindik te osy toptyń dağdyly minezine basty.
 - El de seniki, el ishindegi tentek te seniki. Qashqannyń da, qýğannyń da keletini ózińsiń. Tek, ne buıyrsań da tergep alyp buıyrğaısyń. Qalğanyn óziń bil, - dedi. Bul Bójeıdiń qabağyn baqqan bolatyn. Ózi qalaı kósherin aıqyn bile almaı, "sonyń bir bilgeni shyğar" degen eseppen jalt berdi.
"Tergep alyp, bilgenińdi qyl" degendi, aıaqtap kelgende árqaısysy da bir-bir qaıyrğan-dy.
Biraq bul sózderi - súıeı saldy. Bağanadan bergi sózde Qunanbaımen aralary arbasyp bop, aıtyspaı-aq ishteı jer tanysyp qalğan.
Bójeı bilse, Qodar jaıy Qunanbaıdyń tağy bir qyry. Osal emes, úlken qyry bolğaly tur. Qaıda better eken? Nege soğar eken? Ne de bolsa, endi salmağyn Qunanbaı ózi kóterip alatyn bolady. Bular jalpyldap qostağan joq.
Ony Qunanbaı biletindeı boldy. Túbinde, dál osy otyrğan kisiler osy jónde ustassa da qısyny bar.
Súıindik, Bójeı jağynyń oıy osy bolsa, Qunanbaı da óz esebin aldyn ala ózi ólshegen betpenen ishine irikti. Jańağydan ári jazylğan joq. "Pálen etem" dep kesikti baılaýyn da aıtpady.
Osy otyrğan bes-alty adam dál qazirgi kúıinde pálen myń Tobyqtynyń talaı túıin, shytyrman jaılaryn osy arağa jıyp ákep otyrğan adamdar.
Ishterinde: kóp qaltağa kóp esepter salyp kep otyrğan atqaminerler.
Qunanbaı ağa sultan boldy da, ózgeleriniń qatarynan ozğyndap ketti. Onda ákimdik bar. Syrtqa da, ulyqqa da jaqyndyq bedel bar.
Ári qoly uzyn, maldy. Sózge júırik, minezbenen iske de alğyr. Osynyń bári óz ortasyn boıymen basyp jyğa berýge sebep bolatyn.
Biraq Qunanbaıdyń myqty jeri Tobyqty ishi bolsa, álsiz jeri de osy Tobyqtynyń ishinde. "Qus qanatymen ushyp, quıryğymen qonady". Sol qanaty men quıryğy el ishinde ózi tustas rý basylar. Osy Baısal, Bójeıler.
Osylar sońğy bir jyl boıynda burynğydaı ashyq jarqyn emes. Ishteı Qunanbaımen ańdysyp qalğan sııaqty. Ony Qunanbaı biledi. Biraq, osyndaı qyp qosaryna ilestirse bolğany. Túbi, báriniń de bağatyn tarazysy - el. Sol eldiń aldynda baılaýdy, Qunanbaımen birge baılasqan osylar bolğan soń jetti. Kúıse Qunanbaımen birge kúıedi. Al, ishinde ne jatyr, ony bilmeıdi.
Olaı bolsa, Qunanbaıdyń da syrty, bulardyń ishin bilmegen, elemegen kisi tárizdi bolatyn.
Tobyqty kóp rýly kóp el bolğanymen barlyq úlken sheńberiniń tarazysy osy otyrğan bes-alty adamnyń rýlarymen ólshenedi. Ásirese, rý basy osy adamdardyń ózderimen salmaqtalady.
Bójeı - qalyń Jigitektiń adamy. Buryn ortalarynan Keńgirbaıdyń teris azý, myqty bıi shyqqan el. Bertinde, urynshaq, qolshyl bolyp jáne barymtashy jortýylshy jigiti kóp shyqty. Shetinen sózýar Jigitek. Baısal da sondaı mol rý Kótibaqtyń turğysy. "Toqpaq jaldy tory" dep atağanda úıiri qalyń aığyrdaı, kóptiginen atanğan. Bul, ásirese, mal kóbeıtip, jerdi mol qamtýğa tyrysatyn, kóptigine senip, anaý-mynaýdan onsha qysylyp, qymtyryla qoımaıtyn aýyldar. Súıindik osy ağaıyndy elder ishinde eń azy Bókenshiniń kisisi. Mal, dúnıege shağyny da osylar. Bókenshiniń kirmeleý týysy Borsaq.
Jańağy bular sóz qylğan Qodar - sol Borsaq bolatyn.
Qunanbaı bolsa - Yrğyzbaı rýynan. Bul, bas jağyna kelgende Jigitekten de, Kótibaqtan da az. Biraq, ári maldy, ári kópten beri Tobyqtyny bılep-tóstep kele jatqan aýyldar.
Týys jağyn alğanda, Bójeı men Súıindikten kóri, Qunanbaığa Baısal jaqyn. Soıyl soğarğa kelgende, qolğa, sanğa kelgende Qunanbaıdyń myqtap súıenetini sol Baısal eli - Kótibaq. Ony áli kúnge óz yrqynan shyğarğan emes.
Qarataı bolsa, bulardyń barlyğyna alystaý. Ara ağaıyn tárizdi Kókshe degen rýdyń atqamineri. Az da bolsa, pysyq jáne shóre-shórede júrgendikten bir músheden qalmaı ilesip otyratyn.
Osy otyrğan rý basylardyń minezi, artta júrgen úlkendi-kishili atqaminer, aqsaqal, qarasaqalynyń bárine de minez, tásil bola júredi.
Qunanbaı qasyndağy qoı kózdeý, sulýsha Maıbasar starshyn boldy da, óz dostarynan da, Qunanbaıdyń jaqyndarynan da ajyraı bastady. Qazir, Qunanbaı aldynda, jastan bergi dağdysy boıynsha úndemeı otyrğanmen, bul eren búlik, sotqar adam. Qunanbaıdyń ulyqtyğyna baq masy bolğan Yrğyzbaıdyń basy osy.
Búgin Bójeılerdiń Qunanbaımen ishteı sýysýyna sebepshi bolğan da osy Maıbasar.
Budan eki aı buryn zyqysy ábden shyqqan el Bójeıdi salyp, Qunanbaıdan:
"Maıbasardy ornynan túsir" dep tilep edi.
Qunanbaı Maıbasar minezin bilse de túsirmedi. Ol óziniń qara kúshi, zili sııaqty bolatyn osyndaı bir Maıbasardyń júrýin maqul kórdi. Úlken bir esebi, "Anaý jurtty shaqar aığyrdaı moıyn salyp qýyp yqtyrğan ýaqytta, el aryz aıta ózime keledi, óz baýyryma qaıyryp berip otyrady" dep topshylağan.
Qodar jaıyndağy sózderdiń artyn Qunanbaı ashyp sheshken joq.
Analardyń emeýirinin esitti de, qalğanyn úndemeı bitirdi.
Azdan soń sózdi basqa jaqqa kóshirip, osy kóktemde mal toıyny qandaı, shóp shyğymy qandaı, kóshi-qonnyń mezgili qandaı bolatynyn aıta bastady.
Bıyl da, bul otyrğan barlyğynyń keńesi Shyńğys syrtyndağy Baqanas, Baıqoshqarğa sheıin kóship baryspaq. Ol, Kereı qonysy bolsa, sol Kereıge minbeleı baryp qonyp, eki ózendi tağy da jyldağydaı baýraı bermek bolysty, Tobyqtynyń osy jýandary maly az ğana Kereıden sol eki ózendi, jylma-jyl qona júrip, tartyp almaq nıette bolatyn.
Bul áńgimelerge kelgende barlyq bağanağy tomsarğan jıyn sheshilip, jazyla sóıledi.
Osy kezde Jırenshe Abaığa ym qaqty da, tysqa shyğyp ketti. Abaı, Qodardyń qylmysy ne, ózi kim ekenin bilmegen qalpynda bolatyn. Ol jalğyz-aq "darğa asý" degen jerde, ishinen birtúrli tiksinip qaldy. Ákesine sene almaı, seskene qarap, "sony isteıdi-aý" dep bir oılady. Biraq baıqap, boljap kórse, dar degen qyrda, bul elde áste bolmağan nárse. Estip kórgen de emes. Ol munyń túsiniginde, Haron-Rashıt halıfa zamanynda, áldeqaıdağy Bağdat, Mysyr, Ğaznada ğana bolatyn jaza sııaqtanady. Sondyqtan, "darğa asý" dep jaı aıtylğan bolar. Ol bolmas, bolmaıdy!" - dep baılağan edi.
Sonymen birge, ákesi Jumabaı jaıyn aıtqanda da, Abaı qaıran boldy.
Qala men jolda talaı kún birge bolğan ýaqytta birde-bir sezdirseshi!
"Fatýa", "Darğa asý" degen úkimderdi jasyryp alyp kele jatyp Abaımen jarysady. Qaljyńdaıdy, oınaıdy. Endi túk kórmegendeı, úndemeı otyrğan túri de mynaý. Búgin kún uzyn Abaımen qurbysyndaı jarysyp kelgenniń de birde-bir belgisi joq.
Soğan qarap Abaı úlkenderdiń osyndaı ishi qatparly, qıyn jatatynyn oılady. "Úlken bolsam, osylardyń minezin árdaıym bilip, tanyp turatyn bolsam" dep, sol úlkendikke tağy da bir qyzyqqan, asyqqan edi. Abaı úlken bolýğa tegi kóp asyğatyn, qyzyğatyn.
Endi esine tústi. Jumabaı qalada buğan túsiniksiz biraz minezder istegen.
"Haziretke syığa aparam, Qunanbaı jiberdi" dep, qysyrdyń bir semiz qara kók qunanshyğaryn jetektep júrgen-di.
Abaıdyń moldasy jáne meshittiń ımamy Ahmet Rızanyń úıin surap alyp, artynan Abaığa "moldanyń úıine ertip júr" dep, buny birge de ala barğan.
Ekeýi asaý kók qunandy jetektep bara jatqanda, bir tóbelesqoı, tentek Sağıt degen balanyń bularğa istegen qyrsyğyn da esine aldy. Qazir nyğyzsyp otyrğan Jumabaığa qarap, jymıyp kúlip qoıdy.
Bular qaqpasynyń janynan óte bergende Sağıt terezeden kóre sala júgirip shyğyp, tas laqtyryp, aığaı salğan. Asaý qunannyń úrketinin kórip alğan soń, onan da jaman qutyryp edi. Qaqpağa qaıta júgirip kirip shybyq alyp shyğyp, buğyp kelip asaý qunandy shaptan da túrtip qalğan. Sonda kók qunan yshqyna shapshyp, beze jónelgende Jumabaı aıyrylmaımyn dep tyrysyp kórip edi, taı súırep, dedektetip áketip, Jumabaıdyń aıağy tarp-tarp etip qazdańdap, tymağy, taqııasy da ushyp túsip qalğan-dy. Basynyń jaltyry da kórinip, Abaı eriksiz kúlgen-di. Asaý toqtamağan soń, shylbyrdy beline orap alğan Jumabaı, shalqaıyp tabandap tartyp, kóshe boıynyń qumyn boratyp, tağy da rásýa bolğan. Bul tusta Sağıtqa qosylyp Abaıdyń da sheksilesi qatyp edi.
Jumabaı kók qunandy zorğa toqtatyp alğan soń, Abaı Sağıtty mańaılatpaı qýyp jiberip, sol báleden Jumabaıdy da, qunandy da ózi qutqaryp shyqqan.
Bular hazirettiń qorasyna kirip, asaý qunandy at qorağa baılağanda, haziret ózi kórip syılyq ekenin ishi bilip, ún qatpağan bolatyn.
Keıin úıge kirgende, Jumabaı Qunanbaıdan sálem aıtty da:
 - Myna balasyna - ózińizdiń shákirtińizge fatıhasyn sura dep edi, - degen.
Haziret:
 - Báráqalla, báráqalla... bırahmatıqa ıa arha-márrahımın, - dep otyryp, Abaığa qol jaıyp bata bergen-di.
Sodan ári haziretpen ne dep jaýaptasýdyń babyn taba almağan jáne tipti shúldiregen, kitapshylağan tilin uğa almağan Jumabaı tağy bir oıdağy áńgimesin tupa-týra, qolma-qol bastap edi.
Onysy Qunanbaıdyń aıtqan sálemi eken. Surap kel degen bir úlken sózi eken. Osy jónderin aıtty da, Jumabaı Abaığa bir, haziretke bir qarap:
 - Biraq ol jaıyn ońasha, qupııa sóıles dep edi. Balam, sen... - dep Abaığa oqtala bergende, haziret te sezip, Abaığa:
 - Ibrahım, siz hazir mádráságá qaıtyńyz, balam. Bás aýylğa qaıtmas buryn mıuńğa kirip, fatıhamny alyp ketińiz, - dedi. Abaı shyğyp ketken.
"Soqalap otyryp, oıdağysyn jetkizip, jańağy fatýany sonda alyp shyqqan eken-aý, bul" dep oılady.
Ózin kerek etken sóz ben shyraıdy kórmegen soń, endi Abaı da Jırenshe ketkennen keıin birazdan soń aqyryn sýsyp, tysqa shyqty. Bul ýaqytta Jırenshe sońğy atqa shider salyp, otqa jiberip jatyr eken. Esik ashylğan jerden Abaıdy kórdi de, aqyryn daýyspen:
 - Abaı, beri kel, munda kel... - dedi. Abaı buğan jeter-jetpesten:
 - Óı, Jırenshe, jańağy osy Qodar kim? O ne qylğan? Aıtshy, - dedi.
 - Qodar jaqyny joq, jalğyz úıli bir Borsaq.
 - Ol qaıda?
 - E, ol myna Shyńğystyń et bókterinde, Bókenshi asýynyń baýyrynda.
 - Al, ol ne qylğan?
 - Sol bıyl qystygúni jalğyz balasy ólgennen keıin, kelinimen jaqyn bopty deıdi. Ana kisilerdiń sumdyq dep otyrğany sol.
 - Jaqyn? Qalaısha?
 - Ne qalaıshasy bar? Shókken deıdi...
 - Ne deısiń?
 - E, syğyr, shókkendi bilmeýshimen?.. Býra men ińgenshe?.. Bilesiń?.. - dep Jırenshe óte bir turpaıy qozğalystar jasady. Ol úlkender arasynan ábden ishi pysyp shyğyp, endi salqyn dalada azyraq oınaqy kúıge kep tur edi.
Abaıdy kúldirmek bolatyn. Biraq Abaı kúler emes. Kóńilinde qatty qobaljý bar.
 - Sol ras pa eken? - dep, Abaı qadala surady.
 - Báse, sol anyq-tanyğy málim emes... Biraq el ósek qyp áketipti.
Súıindiktiń, jańağy, anyğyn bileıik deýi sol ğoı, - dep Jırenshe salmaqty bolyp sóılep edi.
 - Endeshe, beker jala-dağy?
 - Tipti solaı desetinder de kóp. Biraq áneýgúni Qunekeń myna Syban ishine topqa barsa, sonda Soltabaı tóre osyny betine salyq qypty. Myna kisi tórege nasybaıdy tastasańshy degende, anaý: "men nasybaıymdy tastaıyn, biraq, Shyńğystyń bókterindegi shashty saıtanyńdy sen de tyısańshy!" dep betinen alypty deıdi. Soğan namysy kelip, Qunekeńniń qatýlanyp otyrğany álgi ğoı, -dedi.
Abaı ákesiniń jańağy "darğa asý" degen jerdegi aıazdaı sýyq pishinin eske aldy. Úndemeı biraz turyp, qabağyn shytyp, qatty kúrsindi de, aınalyp júrip ketti. Kúrsinýi aýrý deneniń qınalğan yńqylyna uqsağandaı boldy. Sheshesiniń úıine qaraı bettedi. Jırenshe basqa da birdeńeler sóılespek bop, bógemek edi, qaırylğan da, úndegen de joq. Kete berdi.

     3

Kelini jańa ysytyp ákelgen, qurt qosqan qonaq kójeni anda-sanda bir urttap otyryp, Qodar:
 - Qarağym Qamqa, búgin kún juma ğoı osy? - dedi - Juma, beıit basyna baryp, quran oqyp qaıtaıyqshy, - dedi de, Qamqa kúrsinip alyp: - qudanyń qudireti, búgin túsime balańyz birtúrli bop kirdi, -dedi.
 - Páke parýardıgar! Parýardıgar! - dep, mol kelgen batyr keýdesin qaq jarğan sherdi Qodar da shyğardy. "Tús shirkin jubanysh pa, táńir-aı!" Búgin óz túsine de Qutjany - jalğyzy kirgen edi. Biraq Qamqa tústi kádimgideı medeý kóredi. Aıtsyn. Bala kóńili tym qursa, sonysymen ýanğan bolsyn. Tyńdaıdy.
 - Osy dál óńimdeı, úıdiń syrtyna kep attan túsip, asyğyp, jaırańdap kirip keldi. Keldi de: "ákem ekeýiń jylaı beresiń... Zarlaı beresiń. Meni shyn óldi deımisińder? Al men, mine keldim... Tipti ólgem joq.. Qoıshy, Qamqa!
Qabağyńdy ashshy!" dep, osy bir túrli saı-súıegimdi bosatty!.. - dedi.
Osy kezde Qamqanyń da, Qodardyń da kózderinen únsiz jastar birtin-birtin sorağytyp ağyp otyr edi.
Jym-jyrt úıde Qamqanyń qulağyna tys jaqtan bir yzyń estildi.
Qazirgideı tańerteńgi ýaqytta, munyń qulağyna osymen birneshe ret, bir yzyń estiledi de turady.
Qany qashyp, appaq sur bolğan betin tór jaqqa, atasy jaqqa buryp, qadala tyńdady.
Eki kózi jasqa tolyp, qyzaryp tur. Ash betinde kók tamyrlary bilinedi.
 - Shyńğystyń bókter jeli ğoı, qarağym.
 - Yzyńy nesi?
 - Qoranyń tóbesi ashylyp qalypty. Onyń da tozyğy jetken emes pe?
Tesikterden soraıyp shyğyp turğan eski qamystar bar. Sol qurğyr, jel soqsa yzyń salady ğoı, - dedi.
Azdan soń ekeýi de tysqa shyqty. Tozyğy jetip qalğan jalğyz qońyr úı, japa-jalğyz kishkene, eski shym qorağa yqtap turğandaı. Mańaıda basqa ne qystaý, ne birde-bir kıiz úı de, tiri jan da joq. Kósherlik óz kóligi joq bolğan soń, Qodar eshkimnen kólik te suramağan, qystaýdan da irge aýdaryp jyljymağan.
Buryn balasy: "jataq bop jatamyz ba?" dep kólik ákep, kóp el oığa kóshse - oığa, qyrğa kóshse - qyrğa ilese beretin. Mal toıyny, sharýa esebi deıtin emes.
Áıteýir qur jas bolğan soń dúrmekten qalmaý sııaqty.
Onda Qodar ózi de, "tym qurysa, aqqa táýir bolarmyz, bireýden tam-tum saýyn saýarmyz" dep, elge ergenge qarsy bolmaýshy edi.
Al, bıyl ağaıyn ózi bilmese, balam ólip edi dep, endi jatqa telmirgendeı kólik surap júrýdi laıyq kórmedi.
Qamqa da, ózi de Qutjannyń jas qabyryn qulazytyp, jalğyz tastap, "jaılaý bar edi, saıran bar edi" dep ketkisi kelmedi. Kúndiz-túni egilgen jaspen eńiregen zarlylar arysyn tastap keterlik dármen de taba almas edi.
Bularda mal deıtin mal da shağyn. Azyn-aýlaq bolsa, osy qystaý mańyn qysy-jazy jese de, Bókter shóbiniń tumsyğyn syndyra almaıdy. Jalğyz úıdiń qolyndağy bary: jıyrma-otyzdaı eshki, laq, qoı-tuıaq pen bir buzaýly sıyr, eki torpaq bolatyn. Osy maldy bağarlyq, but artary bir ğana qońyr at.
Qutjannyń qońyr aty.
Balasy ólgen soń Qodar qystygúni, osy el ishinde kirme bop, árkimde jalda júretin bir shal jıeni Jámpeıisti óz qolyna alyp edi. Jámpeıiste qatyn da, bala da, baspanada da joq. Ómiri shyr bitpegen sorly edi.
"Eki jarty bir bútin bolaıyq. Kimge senemiz? Iyq súıesip kún kóreıik" dep, Qutjanğa quran oqı kelgende, Qodar Jámpeıiske zaryn shaqty da, qolyna ustaı qaldy. Qazir qońyr atpen bar qara-qurany qosyp jaıyp júrgen sol Jámpeıis.
Malda alańy joq. Úıde de minbelep turğan sharýa joq. Sondyqtan, ómir men ýaqyt búgildirgen bir kári, dert pen zar búgildirgen bir sorly bop, eki sherli baıaý basyp, beıit basyna qaraı aıańdady.
Jarqyrağan maı kúni birtúrli bop nurlanyp, tamyljyp tur. Aspanda usaq qana aq mamyq bulttar qalqıdy. Aınaladağy jazyq pen tóbeshiktiń bári de alqara kók. Alasa, tyqyr, biraq tyğyz betegemen jaınağan. Qyzğaldaq, jaýqazyn, sarğaldaq, báısheshek degender qyzyl, sary, kókshil tústermen qulpyryp jaınaıdy. Gýlep ushqan kóbelekteı kóp boıaýly, neshe alýan...
Bókter jeli tańerteń árdaıym Shyńğys asa soğatyn qońyr salqyn kúıinde.
Qazirde de kún qyzýyn jeńildetip, maıda qońyr lepteı úrip tur. Biraq, bul jarastyq, bul jastyq kimder úshin?
Áldekimniń raqaty, áldekimderdiń qyzyğy, saırany úshin bolar. Jalğyz-aq, mynaý eki qaralylar úshin ol joqqa tán.
Bulardyń aldynda, kishkene kók tómpeshik ústinde, qubla jaqtağy serek tasy shoshaığan jalğyz bas beıit qana tur. Kózderi de, kóńilderi de sonda.
Dúnıeniń kóktemi Qutjannyń byltyr ğana osyndaı kezde, kúlip jaınap júrgen aman shağyn, saý shağyn eske túsiredi. Eske túsiredi de, tağy da tolqyp kelgen qusamen basady. Júrek basynan zapyran, zár tógilgendeı bolady.
Qodar batyr deneli, alpysqa jańa kirgen, býryl qart edi. Jalğyzdyq pen osy qaralylyq ıyqtan baspasa, ómirdiń muny moıytar ózge kúshi joqtaı.
Ol jasynda naızager batyr bolğan. Osy jasyna sheıin óz qasıetin joıatyn jaman attan da aýlaq. Jýan kim, kóp kim, baq masy eser kim? Eshbirin de ol bilmeıtin. Óz ómiri, óz úıishimen, óz aıranyn iship kún keshetin.
Úıden shyğyp, áldebir sózge, sypsyńğa da aralaspaýshy edi. Sondyqtan alysty qoıyp, ağaıyn ishinde de buny biletin jan az. Ózi de azğana Borsaqtan, Bókenshiden basqa jurtty tanymaıtyn. Sońğy alty aı ishinde, barlyq jalyn atqan qaığysy - jalğyz balasy Qutjan jaıy. Endigi úmit ne? Qulazyğan qý ómirde tirek ne? Oılanğanmen tapqan emes. Tappasyn bilgen soń, sońğy kezde ony oılamaıtyn da.
Jalğyz jan kúıeri mynaý qaığydan sónip bara jatqan, sanadan solğan bıshara kelin. Onyń aldy nemene? Ne bolady? Buny sheshýge tonalyp qalğan kóńili baspaıdy. Batyly barmaıdy. Bóten bop kete me dep oılaı bastasa, Qutjany bir ólgen emes, eki ólgendeı kórinedi.
Kelini Qamqa men Qutjan arasynyń táttiligi ózgeshe edi. Bul bıshara jetim qyz eken. Qutjan sonaý alystağy Syban ishindegi nağashylaryn izdep baryp, sodan alyp qashyp kelgen. Bunda da artyna oralar, ne shyğar týys joq.
Sondyqtan ba, áıteýir Qamqa Qutjan men osy úıdiń tileýine bar yntasymen qulağan edi. Qodar sony tanyp, Qamqany dál óz ishinen shyqqan Qutjannan birde-bir kem súıgen emes. Onyń da, bunyń da teń ortaq ákesi boldy.
Bir toğa, kesek minezi boıynsha osy kóńilin óle-ólgenshe saqtaýmen, kórge birge áketemin dep senýshi edi.
Birtalaı kún boldy, Jámpeıis taýda, kórshi aýyldardyń qoıshylarymen kezdesip, sondağy estigen sózinen birdemeni byqsytyp aıta bastağanda, Qodar tolyq túsinbeı, túsingenine yza bop, túsingisi kelmeı toıtaryp tastağan, aıtqyzbağan. Estigen sózderine qarağanda, basy aman ósekshi-ağaıyn tek otyra ma? Sonyń shyrğasy ğoı:
 - Bul Qodar nege qystaýdan shyqpaı, inge kirgendeı jatyp aldy? - desedi deıdi.
Tağy bir kezde:
 - Osy Qodardyń kelini neni úmit qylyp otyr? Ne oılağan oıy bar? - dep surastyrady deıdi.
Osyndaığa kelgende, Qodar mundaı jybyrdyń ishki zárin, sýyğyn sezgendeı bolğan. Onyń óz topshylaýy boıynsha, bundaıdyń arty jesir qatynğa ámenger izdeý. Mal shyğarmaı bireýdiń úıine tegin qatyn kirgizip berý.
Qodar malyna ıe bolatyn muragerdi izdeý, sony tabý. Bundaı jaı, ótirik ağaıyn bolmys, jan kúıer atqaminer qýlardyń qulshyna kirisetin sypsyńy.
Qodar elge jolamaı, eldiń kelýin de tilemeı qoığanda, ásirese, osyndaıdan qorqatyn. "Tym qurmasa, balamnyń jyl ýaqyty jetsin" dep, onyń ar jağyn tipti oılamaı, jaýyp qoıuğa tyrysatyn.
Endi mine, ómir aıazynyń aldyńğy lebi bolyp, Jámpeıis arqyly, qoıshylar arqyly kelip jatqan sum salqyn sol ğoı dep uqqan-dy.
Qodar qınalyp, qatýlanğan soń Jámpeıis óz estigenin tegis aıtqan joq. Jáne aıtam dese de, ózi sóz bilmeıtin, sózin kisige uğymdy qyp aıta almaıtyn asa bir orasholaq adam edi. Sonysynan tağy jasqanyp, Qodardy qınamaıyn dep qoığan-dy. Biraq bir kúni dalada bir kári qoıshy buğan sumdyq aıtty.
 - Qodar kelinimen jaqyn deıdi. Sen ne bildiń? - degen-di.
Buğan Jámpeıis jaman túrshigip:
 - Ońbaı keteıin, estigen sumdyğym emes. Tart... Tart, kápir, myna sózińdi, tart! - degen. Aqtağany ma? Joq, jaı shoshyğany ma? Bilip bolmaıdy. Biraq jańağy sózdi bastağan kári qoıshy ózi de sumdyqtyń adamy emes-ti. Óz ishinen: "Myna baqyr bilse, búıtpes edi. Tegi, ne analar aman da, ne mynaý túk bilip sezbegen ğoı" - dep oılağan. Keıin de osy kórshi qoıshy Áıtimbet Qodarğa anda-sanda qatnasatyn kedeı-kepshikten jağalatyp, suraý salyp, jańağy jaladan Qodardy aman dep uığardy. Biraq jaqyndağy jarly-jaqybaı solaı degenmen, osy ósekti qaıta-qaıta shyğara berip, kópke jaıyp ketken bir "kóz" tağy bar. Ne qylsa da Áıtimbet Jámpeıisten alğash surağan kezden bastap, osy jala Qodarğa oralyp soğa beretin bitpes jala boldy.
Qodarda sońğy kúnderde Qutjan dertinen bólek ózgeshe bir yza bar. Onyń sebebi, osydan úsh kún buryn Súıindik bir kisi jiberipti. Ońasha alyp sóılesken Bekten degen bir sózýar kóse buğan árneni sharlap kep:
 - El aýzyna kim qaqpaq bolady? Qap kóterip áketipti. Jany ashyğan jaqsy da sol ósekti basam dese, basa almapty, - dep, Súıindikti atap, ony bir maqtap qoığan. Sodan tağy biraz orağytyp kep:
 - Jaman aıtady... Seni men myna kelinińdi jaman atqa tağady! - dep bylsh etkizgende, Qodar:
 - Óı, janym, ne shatyp otyrsyń? - dep, Bekten kóseni taptap tastardaı bolady. Anaý biraq bezbúırek qaıtpas eken.
 - Sol sózge ılanyp alğan Qunanbaı, sağan qatty jaza buıyratyn túri bar.
Súıindik óz baýyryn qısyn ba? Sağan meni ádeıi jiberip otyr. Sóz aıqyndap ashylğansha taıa tursyn, bir jerge jaltara tursyn deıdi, - dep kelgem.
Qodar yza men qorlyqtan ólerdeı bop býlyğyp, ornynan atyp turyp:
 - Ýa, ket, joğal! Qudaıdyń kárin kórip bolğan Qodar Qunanbaıdyń kárinen qorqar dep pe eń? Joğal árman! - dep aıdap jibergen.
Osy sóz búgin de Qodardy yzamenen qaınatady. Biraq Qamqamen bul jaıdy sóz qylýdy oılağan emes. Óziniń ákelik júregi ózine málim. Balalyq jaqyndyğy Qamqanyń da ózine málim - berik. Sol qaığy ústinde, kúndegi bir-birine muń aıtý, kúrsine otyryp zarlaryn shağý, ekeýin ábden kelin men ata halinen ketirip, ortaq qaığydağy ene menen kelindeı, nemese áke men baladaı jaqyndatqan. Adam men adam bop tanysyp, tabysqan-dy. Biraq ózge kóp jaıdy ekeýi de irikpeı, búkpeı ashyq sóılesse de jańağy sumdyqty, jarylmağan ýyzdaı, sorly sherli balasyna aıtýğa, bir betkeı Qodardyń batyly da barmas edi.
Ekeýi aqyryn aıańdap beıit basyna keldi. Qodar quran oqı bilmeıdi. Qamqa da oqyğan emes. Biraq ekeýi de ózdi-ózi ishinen Qutjanğa tileýin, zar bolğanyn, armanda qaldyrğanyn aıtady. Árqashan jan kúıer jaqyn qabyryna ystyq-ystyq jastar tógedi. Qaıta-qaıta bas qoıady. Úndemeı ıinderi tıisip, kózderin almaı, uzaq-uzaq otyrysady. Bul qabyrdyń ár tasy ekeýine sanaýly.
Áldeqalaı jel ushyryp túsirgen shóp-shalam bolsa, ony alyp tastap, nemese, topyrağynyń oısyrağan, qopsyğan jeri bolsa, sony qaıtadan túzep ońdaı otyrysady. Tağy da birtalaı ýaqyt otyryp qalyp edi. Bir kezde bulardyń syrt jağynan dúrsildetip kelip qalğan birneshe attynyń dabyry estildi.
Qodar da, Qamqa da burylğan joq. Attylar minbelep kep túsip jatty.
Bular bes kisi eken. Bastyğy Maıbasardyń qarasaqal atshabary - Qamysbaı.
Qalğanynyń ekeýi Bókenshi, ekeýi Borsaq, Qamysbaı attan túse bere:
 - Kórdiń be, jádigóıdi! - dep kúńk etti. Qodar men Qamqany bul kúıde kóremiz degen joq edi. Mynadaı sarylyp otyrğan qaığyny kórgende, ózge bolsa júregi shaıylar edi. Qasyndağylar attan túsýden de irkilgendeı bolatyn.
Biraq, Qamysbaı "shash al dese, bas alatyn", Maıbasardyń ózinen asqan búlik, buzaqy, qanquılynyń ózi.
 - Túsińder! - dep buıyrdy da, bárin attan túsirdi. Borsaqtyń da ony qostaıtyn bireýi tabyldy. Ol Jeksen deıtin dáýkes shaldyń inisi - Jetpis edi.
 - Kórden bas burmaýyn, kórde basy qalğyrdyń! - dedi Jetpis te.
Qodar mynalardyń ádeıi kelgen jáıin baıqap buryldy da, sabyrly sýyq júzben:
 - Neleriń bar, jandarym? - dep edi. Qamysbaı tepsinip kep:
 - Nemiz bolýshy edi? Senderdi ulyq shaqyrtyp jatyr. Myna Qarashoqyda eldiń ıgi jaqsysy jınalyp otyr, tosyp otyr! - dedi.
 - Jaqsyń kim? Ulyğyń kim ózi?
 - Ulyğym starshyn Maıbasar, bastyğy Qunanbaı. Myna kelinińmen ekeýińdi jaýapqa shaqyrtady. Tur, júrińder!
 - Sandalyp júrmisiń? Ne aqyń bar?
 - Ne deısiń? Ákim shaqyrsa, aqyń ne deımisiń?
 - Qudaı júzin kórmegir, mynaý kim ózi ákireńdegen! - dep Qamqa qany qaınap, qatty ashýlandy.
 - Qudaı júzin kórmeıtin sendersiń, qos qara bet! Sensiń, shashty saıtan! -dep, Qamysbaı bastyrmalatyp, qamshy úıire bastady. - Júr, al! Alyp júr!
Mingiz ana atqa ekeýin de! - dep, qastaryndağy jigitterge buıryq etti.
Tórt jigit áýeli Qodarğa qaraı umtyldy. Qodar:
 - A, quryğan qudaı, neń bar edi? - deı berip, qasyna buryn barğan eki jigitti qoıyp-qoıyp jibergende, bireýi murnyn basyp ushyp tústi. Biraq súıtkenshe bolmaı, qalğan tórteýi jabysa ketip, daıar shylbyrmen qolyn syrtyna qaıyryp, baılap aldy. Qamqany da súıretip otyryp, attyń janyna alyp kep, Qamysbaıdyń aldyna mingizdi.
Qodardyń artyna Jetpis mindi. Ol da eńgezerdeı myqty jigit. Jalma-jan attaryna tegis mine sap, kúnshyğys jaqtağy Qarashoqyny bettep, tumsyq asa shaba jónelisti. "Shabar qylysh, atar oq, bularmen sóıleser sóz de joq. Ne de bolsa ulyğymen bir tildesermin" dep oılap edi Qodar.
Ózimen atalas bolsa da, jol boıy artyndağy Jetpispen de bir aýyz til qatqan joq.
Shynynda Qodar men Qamqanyń osy soryna sebepker bolğan da dál osy Jetpis pen sonyń ağasy daýkes, báleqor Jeksen.
Olar Qodardyń eń maldy ağaıyny bolatyn. Basynda Qutjan ólgen soń osy kóktemde jurt Jeksendi kinálaı bastady.
Qodar atalas jaqyny edi. Ári kedeı, ári jalğyz, jetim-jesir bop qaldy.
Soğan qoly uzyn Jeksen qaraılassa netýshi edi? "Kósherge kólik bermeı, bir qorağa jalğyz tastap ketti" dep kinálağan-dy. Osy sózdi bir emes, eki emes esite bergen Jeksen, eń áýeli óziniń bolyspaýyna syltaý etem dep:
 - Sol qurğyrdan kóńilim tiksinip júr, bolyspaıyn demeımin, biraq, shoshyp qaldym, - dep, Bókenshi - Borsaqtyń jıynynda eń alğash bále sózdiń basyn bir shyğarğan.
Artynan Súıindik osy sózdiń mánisin surağanda:
 - Kelinimen jaqyn eken ol kápir... Mağan ne qyl deısiń? Qasyma alyp júrsem, erteń betime túkirmeımisiń? - dep aqtalğan-dy.
Alğashqy bir daqpyrtty osymen jurtqa jaıyp jibergenniń biri, endi Súıindik te boldy.
Biraq basynda ózderi jaıyp jiberip, keıin osy ósek, erikken qyzyl aýyzdyń bárin kernep ketken ýaqytta, Súıindik tağy bir kelip Jeksennen endi anyq deregin surağan. Jeksen qystygúni - Qutjannyń jetisi bolğan kúni, Qodar aıtqan bir sózdi dálel qyldy.
Qodar qaığydan sandalyp, jany kúıip otyryp:
 - Mańymda tuldyr joq. Qudaı mağan qyldy ğoı. Kápir ótsem de endi kárinen aıanarym joq. Qudaı mağan qylsa, meniń qudaığa qylarym sol... - degen.
Osyny Jeksen óz betimen topshylap, "bul qudaığa ne qylady?" dep júrip-júrip kep, aqyry: "munysy kelini boldy!" dep baılağan-dy.
Sodan beri ósekti ózi taratýyna tağy bir sebep: Qodarda biraz jer bar.
Munyń qystaýyna eń jaqyn, jerles adam sol. Áıteýir jáıi bitken neme ğoı.
Elden qýdyryp jiberip, jerin de basaıyn! - degen arğy túkpirde jatqan esebi edi.
Osydan ushqyndağan sóz Qunanbaığa jetip, odan Sybannyń jıynynda Soltabaı Tobyqtyny mazaq etip sóılepti" degennen beri qaraı, Súıindik báleniń ulğaıatynyn bilip, Jeksennen qaıta kep surastyrğan. Jalğyz Jeksen emes, mańaıdan da suraý saldy. Kórshi ağaıyn, bastyğy Áıtimbet qoıshy bop, óz erkimen osynyń anyğyna jetýdi oılady. Sóz baqpağan momyn ağaıynnyń bári de Qodardy qaralamady. Qaığy shekken, dertti kúıin ğana aıtýshy edi.
Biraq Jeksen men myna Jetpis bolsa, sol qaığynyń ózin de:
 - Ádeıi istep júrgen syrty. Súıtpeı qoıa ma? Báleni tún jamyla bastaıdy ğoı, - desken-di.
Ózi anyğyn bilmegen jáne ol anyq bolsa, osyny syltaý qyp Qunanbaı Borsaq, Bókenshige bir nuqsan keltiredi dep eseptegen Súıindik, syrt kisimen sóıleskende:
 - Osy sóz beker bolar, - degen. Qunanbaı aldynda da sony nyq ustarmyn dep edi. Biraq Qunanbaı yryq bermedi.
Onyń ústine, jaqynda Qodarğa ózi ádeıilep jibergen Bekten kóse jolshybaı Jeksen aýlyna soğyp, tipti búldirip qaıtty.
 - Qodar: "Qudaı da, Qunanbaı da kerek emes. Ne qylsam óz erkim, mende ne aqylaryń bar?" - dep qýyp shyqty. "Qudaı mağan qylsa, men qudaığa qyldym"  - degeni dál sol báleniń ózi boldy! - dep enteletip, tóndirip kelgen-di.
Qunanbaı jağynan yqtap qaıtqan Súıindik, kózi jetpese de baılaý etti.
Sonymen aqyry Qodar kúıi kep buğan soqty.
Jolshybaı "kelinimen tildestirmeımin" dep, Qamysbaı Qodardy aldyna salyp, ózi ádeıi oq boıy jer artta, irkile júrip kele jatyr.

     4

Qarashoqy Qodar qystaýynan alys emes. Shyńğystyń úlken bıiginiń biri.
Sonyń baýyry ádemi, toğaıly ózen bolatyn. Tal-teregi bolsyn jáne taý qaıyńy qısyqsha qyzyl qaıyń bolsyn, barlyğy da kóktep, jaınap tur. Bul ara bir quıqaly, jaqsy qystaý. Bókenshi, Borsaq erte kep, osynda ornap qap, áli baýyr basyp keledi.
Yrğyzbaı ishinen, ásirese, osy Qarashoqyğa qyzyğýshylar kóp bolatyn.
Bunda otyrğan aýyldar Borsaq, Jeksen aýyly. Ol, Borsaqqa áldeqandaı kóringenmen, ózge jurttyń kelesinde buta qurym bolatyn.
Jıyn osynda eken. Jeksen aýyly tórt úı. Ózenge minbelep, tónip turğan bir tip-tik jartastyń túbine qonypty. Osy arağa Qodar men Qamqany alyp kele jatty. Tysta:
 - Kele jatyr. Alyp kele jatyr... Áne Qodar... - degen únder estilgen soń, Jeksen úıinde otyrğan Qunanbaı bastağan toptyń bári tysqa shyqty. Tumsyq asyp kele jatqan Qamysbaılar kelgenshe, mundağy barlyq jıyn bir arağa qaraı ekshelip, aýyldyń syrtyna baryp toptandy. Sol arada qazyqqa buıdalap baılap, shegerip qoığan bir úlken, bıik qara atan jatyr. Beline shom salyp, eki órkeshiniń arasyn jotalap bıiktepti de, sonyn, ústinen bastyra bir ashamaıdy ornatyp, myqtap shandyp, tańyp tastapty.
Qamqa jıynnan shoshyp ketti. Jolshybaı suramasa da, endi aýylğa taqala bergende Qamysbaıdan:
 - Janym-aý, adam balasysyń ğoı... Osy aıybymyz ne? Ne qylmaqsyńdar?
Aıtyp óltirseńshi? - degen.
Buğan sheıin "lám" dep jaýaptaspaı kelgen Qamysbaı endi ğana til qatty.
Biraq tili zárdeı edi:
 - Anaý atańmen - Qodarmen jaqyn bolğanyń úshin, qazir ekeýiń de jaıraısyń! - dedi. Ol osyny aıtyp, "Qamqany ne der eken?" dep edi. Baıqasa, Qamqada ún joq. Bir ğana yńyrandy da, sylq etip, attan qulap barady. Qamysbaı ózi de attan jyğylyp qala jazdady. Qamqany qushaqtap, qysyp aldy da, jelip otyryp, jıynnyń aldyna keldi.
Aldyńğylar Qodardy túsirip jatyr eken. Bu da kep Qamqany súıemeldeı ustap turyp, ózi buryn túsip, artynan kelinshekti túsirdi. Qamqa túsken joq. Bylq etip qulap jyğyldy da, talğan boıynda jerde sulq jatyp qaldy. Qodardyń aldynda júz qaraly jıyn tur. Ortasynda: Qunanbaı, Bójeı. Baısal, Qarataı, Súıindik, Maıbasar - bári bar. Aldağy osylar da, artynan entelep turğan aqsaqal, qarasaqal. Ár rýdyń, kóp rýdyń adamdary. Ylğı atqamineri ğana. Ishinde jupyny kıimdi bireý joq. 
Qodar sálem bermedi, ózi tańýly. Ishinde ýdaı qaınağan yza men ashý bar. Jıyn ortasynda, jalğyz kózi buğan oqtaı qadalyp turğan Qunanbaı dy tanyp, soğan qarap túıilip, qatty aqyryp:
 - Ýáı, Qunanbaı, meni qudaıdyń jylatqany az ba edi? Bu ne qyrsyğyń?.. -deı bergende Maıbasar bastağan áýleki jýandar:
 - Tart tilińdi!
 - Qysqart!
 - Jap aýzyńdy! -dep ars-ars etti. Qunanbaığa jańağy Qodarsha zekip sóılegen qarsylyq sózderdi olar estigen emes.
Qodar az úndemeı turyp, analar basyla bergende:
 - El-jurtqa masqara etip, qor etip, anaý soqyr kózińniń qunyn menen alaıyn dep pe ediń! - degende Qunanbaı:
 - Shyğartpa únin! Joğalt kózin! - dedi. Maıbasar da ilese:
 - Óı, qýarğan kóktóbet! - dep, qamshy úıirip kep qap edi.
Qodar saspastan turyp, qarsy aqyrdy.
 - Iá, men kók ıt bolsam, sender kóp ıtsiń! Jabylarsyń, talarsyń da jersiń! - degende, Qamysbaı men bağanağy tórt jigit Qodardy súıreı jóneldi.
Súıretile bara jatyp, Qodar zor daýyspen barynsha shyrqap:
 - Aq, qaramdy teksermediń be, óńsheń qan jutqan, qara bet?! - dep, qantalağan kózimen Qunanbaığa burylyp, atyp jibergendeı qarady.
Biraq, osy kezde moınyna shylbyr túsip qalyp edi. Tórt jigit jetektep jyldam tartyp, anadaı jatqan qara atannyń oń jağyna apardy. Basyna qap sııaqty birdeńeni jaba saldy. Bes-alty kisi tapjyltpaı, túıeniń qabyrğasyna basyp, jyğyp ustap turdy. Qodar tağy lağnat aıtyp aığaılaı berip edi, syrtynan bir qatty kúsh tarpyp, serpip jibergendeı boldy. Turyp bara jatqan túıeniń qabyrğasy qaqqan eken. Osydan ári moınynan "lyq" etip, temirdeı qysyp, janyn sýyryp áketip bara jatqan taýdaı aýyr kúsh basty. Jalğan japyrylyp, ústine kep qulady... Kóziniń oty jarq etti de, sónip bara jatty.
Jıynda ún joq. Túıeniń ar jağyna Qodarmen teń qyp asqan Qamqa, túıe turysymen, bir sátte úzilip ketti. Ony bári kórip tur. Qodar bir jıyrylyp, bir sozylyp, tez óle almady.. Batyrğa bitken zor denesi, sozylğan ýaqytynda, burynğysynan da uzaryp nar túıeniń boıyna teńelgendeı, aıağy jerge tıer-tımesteı boldy. Túıeni turğyzyp birtalaı ustap turğanda, jıyn áli ún qatpady. Eki jannyń ólim azabyn óz ústine arqalap turğan túıe de únsiz.
Dáti shydamağan Baısal keıin burylyp, shetke shyğyp ketti. Sóılegender bolsa, sybyrmen ğana sóıleıdi. Qarataı Bójeıge kúbir etip:
 - Óle almaı qınaldy-aý, baqyr! Bısharany jańa bildim, arys eken ğoı! -dedi.
Bójeı munyń betine qatty surlanğan júzben, ajyraıyp qarady da:
 - Arysyńdy, endeshe, arystan jedi, - dep syrt aınalyp ketti.
Jurt sybyrlap:
 - Ólgen joq, áli ólgen joq... - dese berdi. Qodardyń denesi shynynda áli de titirkengendeı dirildep qap, keıde tartyla túsip qoıady.
Qunanbaı jurttyń kúbiri kóbeıip bara jatqanyn endi sezdi. Óltirgennen de qınaý batatyn tárizdi. Ol qolymen qatty ısharat qyp, túıeni shóger dep buıyrdy.
Túıe shókkende Qamqa sereıip sulq tústi de, Qodar ólmegen eken, búktetilip tústi. Sol arada jurttyń esin jığyzbastan, Qunanbaı qasyndağy quzdy kórsetip:
 - Shyq alyp, mynanyń basyna! Qulatyńdar sodan kápirdi! Bitsin sonymen!  - dedi.
Bağanağy Qamysbaı men sol jigitter, únsiz Qodardy túıeniń ústine kóldeneń salyp, arqanmen baılady da, taý basyna tarta jóneldi.
Bul quzdyń arğy syrty jazań. Kólbeı bitken betegeli jazań bolatyn.
Tosyp turğan jurttyń ishinen biren-saran dáti shydamağany sýsyp, keteıin dep edi, Qunanbaı :
 - Eı, tarqama túge! Toqta bylaı! - dep sańq etip zildi buıryq berdi. Jurt qaıta ıirildi.
Azdan soń quzdyń basyna ereýildegen jaıaýlar shyqty da, oıdağy jıynğa qarady. Qunanbaı túregelip, oqshaýyraq shyğyp, qolyn tómen silikti, "tasta" degeni. Joğarydağy tórt jigit, Qodar denesin qaýmalap, ilgerili-keıindi tolqytyp turyp, bir kezde tastap jiberdi. Bul tas - baýyr jağy oıylğandaı shuqshığan tas edi.
Azap pen qorlyq shekken, onsyz da óli dene, jolshybaı bir tasqa soqpastan tupa-týra ağyp kep, aýyr salmaqpen kúrs etip bir-aq tústi. Qazir de shoqtaı jıylyp qalğan toptyń qaq qasyna kep qulady. Shetirek turğan kisilerge estilgendeı bop, aqyryn ğana kútir etip súıek-súıegi syna túskendeı boldy.
Dál osy kezde Jeksen aýlyna tómengi toğaı ishine shyğyp, qatty júrip kep, eki salt atty túsip edi. Deneleri yqsham, bireýi bala beıneli. Olar attaryn shetki úıge baılaı sala, jyldam basyp kele jatqan Abaı men Jırenshe bolatyn.
Attan túse bere, bular tas basyna tegis ańyryp, qarap turğan jıyndy kórip, ózderi de solaı qadaldy. Bir kezde shekpeniniń etegi qanattaı bop shalqı shashylyp, qulap kele jatqan dene kórindi. Jırenshe atty baılaı sala topqa qaraı júgirgende, Abaı kózin basyp otyra ketti... Bitti, óldi...
Mezgilimen jetse, ákesine ómirinde birinshi ret jalynyp, aıağyn qushsa da óltirtpeı alyp qalmaq edi. Keshigip qaldy. Endi toptyń ishin kórmek emes.
Atyna qaıta júre bereıin dep edi. Biraq dál osy kezde, únsiz turğan jıyn jaqtan japyr-jupyr daýystar estilip qaldy.
 - Sen al!
 - E, sen she?
 - Al óziń? - desip qaý-qaýlasyp turğan jurt, qoldy-qolyna bir-bir kesek tas kóterip alypty. "Tóbeles" pe dep edi. Solaı basty. Bul tóbeles emes-ti.
Qodar qulasymen Qunanbaı:
 - Áli jany shyqqan joq. Endi anaý kápirden óz janymyzdy aqtap, aýlaq áketý úshin, qyryq rýdyń qyryq kisisi kesek atsyn. Al, osy jıyndağy ár atanyń balasynan bir-bir kisi kesek alyńdar qoldaryńa! - degen.
Ózi aldymen aldy da, Bójeı men Baısalğa qarap jerdegi tasty nusqap:
"alyńdar!" - dedi. Buıyra aıtty. Analar bağyndy da tas aldy.
 - Mine sharığat buıryğy. Atyńdar kesekterińmen! - dep, aldymen ózi laqtyryp, Qodardyń jonynan urdy. Bójeıler alğan kezde tasty bireý alyp, bireý almaı tartynyńqy edi. Jańağy dabyrlağan daýys sol tas aldyryp, urğyzýdyń buıryqtary eken.
Abaı jetkenshe jurt biri artynan biri tas jiberip uryp jatyr. Toptyń shetine Abaı kele bergende Jırenshe qolynan ustaı alyp, betine betin taqap:
 - Anany qara! Mynaý urğaly jatqan shaldy qara! Osy Qodardyń jaqyny.
Ózi shal. Ózi Borsaq. Jeksen!.. Buğan ne joq eken, kók tóbetke!? - dedi.
Abaığa nağyz óltirýshi osy sııaqtandy. Enteleı umtylyp, Jeksenniń jelke jağynan taqaı bergende, Jeksen Qodardyń óligine qarap:
 - Ket, báleket, júzi qara! Ket! - dep, úlken kesek tasty jiberip qaldy, Qodardyń denesin Abaı jańa kórip edi. Bas súıegi mylja-mylja bolypty.
Júregine qan tógilgendeı qaınap kep:
 - Óı, kári malğun! - dep, Jeksendi jelkeden qoıyp jiberdi.
Jeksen Qodardy urğan bireýdiń topshysy tıdi me dep syrt aınalyp qarağanda:
 - Ne degen ımansyz ediń, kári tóbet?! - dep turğan Qunanbaıdyń balasyn kórdi. Abaı syrt aınalyp kete berip edi, Jeksen buğan zekip:
 -Óı, bala!.. Oı, sen óziń? - dep turyp, daýystap: - Men be eken?.. Er bolsań, áne... ákeń! - deı berdi.
Jurt: "O ne, o ne?" desip jatty. Abaı jyldam basyp atyna jetti.
Beldeýden atyn sheship jatyp, osy úı ishinde jylap otyrğan kóp jannyń únderin esitti. Áıelder kórinedi. Biri solqyldap, biri yńyrsyp, biri sybyrlaı sóılep jylaıdy. Daýystaryn shyğara almaı, qystyğyp jylağan qatyndar.
Erkekter bul aýyldyń bar áıelderi men balasyn osy úıge erte bastan qamatyp qoığan. Solar eken. Qatty qorqytyp qoığan bolý kerek, daýystaryn shyğara almaı janshylyp, egilip jylaıdy. Bu da Abaığa oqtaı tıdi. Tyńdaýğa dáti shydamaı atyna mine berdi.
Osy kezde Qunanbaığa Jeksen shaqqan bolý kerek, ákesi Abaığa aığaılap:
 - Eı, qudaı urğan, tura tur! Kórermin bálem! - dedi. "Ustańdar, alyp kelińder" dep aıta almaı qaldy. Abaı atyna mine sala, aýylğa qaraı shaba jóneldi.
Artynan muny qýyp jetken Jırenshe:
 - Áı, Tekebaı tentek... Tekebaı tentek! - dep at qoıyp apty. Bular oığa qaraı josytyp kete bardy.
Jıyn bolyp, kisi óltirip, el ortasynda qulaq estip, kóz kórmegen sumdyqty óz qoldarymen istep shyqqan top, atqa mine sala, jan-jaqqa shashyraı tarady. Únsiz, jym-jyrt aırylysty.
Jalğyz-aq, Bójeı ğana Súıindik, Qarataımen birge úsheýden-úsheý bop oqshaý ketip bara jatyp, kúrsinip:
 - Er óltirgenge qun suraýshy eń. Endi qun suramaq túgil, ókpe-kiná qylar da murshań joq. Óltirgen ózińsiń. Qyryq rýdyń adamy kesek atyp óziń óltirip otyrsyń, ne betińmen ún shyğarasyń? - dedi.
Qarataı tanyp keledi, Bójeıdiń túp esebiniń kóbin Qunanbaı buzyp ketti. Bójeıge, ásirese, Qunanbaıdyń osy aılasy batqan tárizdi. Qarataı sony eskerip:
 - Sharığattyń shyn bálesin túpke saqtapty ğoı. Bul sharığat ta aılağa quryq bere beretin boldy ğoı. O da Qunanbaıdyń qoıny-qonshynda deseıshi, - dedi.
Súıindik basylyp, shoshyp qalğandaı eken:
 - Qursyn! Tek bále osymen bitsin, tynsyn deseńshi! - dedi.
Bójeı, kóp arbasqandyqtan Qunanbaı tásilin túkpirleı tanýshy edi:
 - Bitý, tyný ma? - dep kúrsindi de: - Bókenshi, Borsaq, qashan aıttyń deme, shylbyrdy Qodar moınyna salğan joqsyń. Buıyrsa, osymenen óz moınyńa da salğan bolarsyń, jazğan! - dedi.
Árqaısysy da osy oıdyń sońynda edi. Úndemeı salbyrap kete barysty.

     5

Abaı men Jırensheniń búgin bul báleniń ústinen shyğamyz degen oıy joq bolatyn. Úlkender tegi kópshilik qulaqtanbasyn dep, búrkep ustağan bolý kerek. Eshbir aýylda bundaı sybys aıtyp, syr bergen jan bilingen emes.
Jırenshe tańerteń Qunanbaı aýlyna bir ádemi tarğyl tazy ertip keldi. Kelýi aýyldy azan-qazan qyp, bala-shağanyń kóbin tysqa eriksiz shyğarğan. Bul shýdyń basy tentek Ospan bolğan.
Jırenshe tazysymen qonaq úıdiń syrtyna taqaı bergende, Ospan anadaıdan kórip qalyp:
 -Aıtaq, aıtaq, jeńder. Oıbaı, jeńder, áne Jırensheniń tazysyn! Joldaıaq, Bórbasar, Bórbasar! - dep Qunanbaı úıiniń kóp sary alasyn uran shaqyrğandaı ğyp óre turğyzğan.
Jırenshe Ospannyń búldiretinin alystan bilip:
 - Óı, Ospan! Aınalaıyn! Qalqataıym... qoı! Qoıa ğoı! - dep sonsha toqtatpaq bolyp edi, Ospan:
 - Bórbasar... haıt! - dep saqyldap kúlip, sekirip yrğyp, bar ıtin tarğyl tazyğa qaraı qaptatqan bolatyn.
Osy kezde qonaq úıge jetip qalğan Jırenshe atyn tastaı berip, tazy ıtin moınynan ustap tura qalğan. Biraq jeti-segiz saryala, árbir úıdiń yğynan qulshynyp, qutyra shyğyp, "gúr-gúr" etip kep, qorshap aldy. Úıge de kirgizbeı, taban aýdyrmaı da qoığan edi. Ospan Jırenshe "qoı" degen saıyn saq-saq kúlip, ıtterin óshiktirip:
 - Yr-r! - dep, ózi tap-tap beretin. Biraq, óńsheń kekse tartqan ıtter Ospannyń kúnde osyndaı san ret joq shataqqa bastaı bergeninen mezi bolğan ba, tazyny julmady. Qur yryldaýy men arsyldaýyn ğana molaıtyp tur.
Úlken úıde otyryp, osy shýdy estigen Uljan báıbishe, tańerteńgi asyn iship otyrğan Abaığa:
 - Shyqshy, Abaıjan! Qýshy anaý ıti qurğyrdy! Tağy búldirip júrgen álgi jyndy neme ğoı! - dep, Abaıdy tysqa shyğaryp jáne úıge kirgen bir jas áıeldi de jumsağan. Abaı Jırensheni aıyryp alyp, tazysymen ekeýin qonaq úıge qaraı alyp júrgen. Bular sonda kire bergende, jańa tapqan qyzyğy shuğyl bitkenge narazy bop qalğan Ospan arttarynan buğyp kep, dál úıge kire bererde Jırensheni qyltadan qatty shymshyp aldy. Anaý ıt eken dep, ytqyp, shoshyp ketkende tóbesin mańdaıshağa soğa-moğa qonaq úıdiń tórine baryp bir-aq shyqqan. Ospan oğan da saqyldap kúlip:
 - O, qorqaq, qorqaq, - dep mazaq etken. Moınynda syldyrmaq qarğysy bar, qara aýyz, tarğyl qanshyq Abaığa birtúrli sulý kórindi. Jutynyp tur, jylmań qağady.
 - Aty ne? - dedi Jırenshege.
 - Jelquıyn.
 - Aty da ádemi eken.
 - Aty emes-aý, ózi de qoıan degenińdi tap quıyndaı uıtqytyp soğady! - dedi.
Bul Jelquıyn týraly óz aýlyndağy bir úlken ańshynyń aıtqan sózi edi.
Jırenshe osyny únemi aıta júretin.
Abaıdy sol sózben Jelquıynnyń jalanyp turğan túri qatty qyzyqtyrdy.
 - Qoıanğa shyğamysyń? -dedi.
 - Júr, atyń bar ma? Men sol qoıanğa shyğyp baram. Osymen ekeýi, Abaıdyń qula bestisi erttelgenshe qymyz iship aldy da, kúnbatys jaqtağy Qyzylshoqy degen usaq adyrğa qaraı jele jortyp, tartyp ketken.
Bular Qyzylshoqyğa kire bere, alğash kelgen ekpinimen bir qoıandy bezdire qýyp edi. Alystan qashqan qoıan ońaı jetkizbeı, eki-úsh qyrqadan asqanda ğana Jelquıyn taldyryp jetip eriksiz alğan-dy. Osydan basqa qoıan tez kórinbegen. Sony izdep tabamyz dep, ekeýi Qyzylshoqynyń Shyńğys jaqqa qarağan shetki tumsyğyna sheıin baryp qalypty. Osy arağa kelgende Shyńğystyń Qarashoqy tusynan shyğyp kele jatqan bir salt atty kezdesken. Ol Maıbasardyń tağy bir atshabary Jumağul bolatyn. Sol Jırenshege qarap:
 - Sender odan da ana Qarashoqyğa baryńdar. Búgin sonda Qodarğa bir syn bolady. Jurt jınalyp jatyr! - degen.
Jırenshe qatty entelep:
 - E, nemene, Qodar men kelini qaıda? - degende:
 - Jańa, Qamyspaı bar, bes jigit bop ustap ákelgeli ketti. Jıyn Jeksen aýlynda, - dedi. Jumağul atyn qamshylap, asyğa shaýyp ketti. Jırenshe osyny estigen soń Abaığa:
 - Baraıyq, kóreıik! Júr! Al júr! - dep, oılandyrmastan eliktirip, alyp ketken...
Kórgeni álgi. Endi qaıta bettep, toğaıly ózendi quldılap jele shaýyp keledi. Abaıdyń ishi muzdap, júrek qany, jan tamyry dir-dir qağyp qaltyrap úrikkendeı. Kimnen, neden úrkedi? Ásirese, áke... áke istegen minez, áke qolyndağy qannan úrkedi. Óz ákesi... qatal, kárli ákesi!..
Abaı Jırenshe sózderine jaýap ta aıtpaıdy. Ózendi boılap bókter taýdyń ishinen jýyqta shyğa almady. Jol bolsa, jalğyz aıaq. Ekeýi qatar júre almaıdy.
Abaı alğa túsip, jele shoqytyp keledi. Áli qalmaı júrgen Jelquıyn ekeýiniń aldynda. Joldyń yńğaısyzdyğy áńgimeni tyıatyn jóni bar edi. Biraq Jırenshe Abaıdyń artynan ókshelep qalmaı otyryp, sóıleı berdi.
Ol jańağy Jeksen aýlynda bir-eki kisimen til qatyp, ony-muny estip alğan eken. Sony aıtady. Aýyrğan adamdaı qaltyrap, júregi qatty qobaljyp kele jatqan Abaı Jırensheniń bar sózin uqpasa da, bir-eki jerin anyq ańğardy.
Tegi jıyn ishinde búgin eki sóz aýyzdan aýyzğa kóshken tárizdi. Ekeýi de Qodar sózi dep aıtylğan. Bireýi buryp alğan sóz de, bireýi dál óz sózi. Sonyń alğashqysy Qodardy kinálaýshy sóz. Búgingi qatal jazanyń dáleli, tiregi.
Ol: "Qudaı mağan qylsa, men qudaığa qylam!" - depti dep, óltirýshilerdiń qaıta-qaıta aıtatyn sózi.
Ekinshisi az aıtylğan. Biraq, o da jıynğa tegis jetken. Tegis ishte, este qalğan sóz. "Men kók ıt bolsam, sender kóp ıt... Talarsyń da jersiń!" degen sózi.
Abaıdy qatty tolqytqan osy sóz boldy. Ol jańağy qatyndardyń jasyryn zaryn da eske túsirdi. Jırensheniń aldynda kele jatyp eńirep qoıa berdi.
Artta kele jatsa da Jırenshe Abaıdyń jylağanyn baıqap qap:
 - Óı, óı, Tekebaı tentek! Sen neğyp kelesiń! - dep qatarlasqysy keldi.
Abaı jasqa toly kózimen Jırensheniń tory qasqa atynyń basy munyń úzengilik tusyna kelip qalğanyn kórdi de, tebinip qap shaba jóneldi.
Bul ýaqytta ekeýi de bókter taýdan qutylyp shyğyp, jazyqqa túsip edi.
Abaı Qulabestiniń basyn Kólqaınar jaqqa bura bere, qamshy basty.
Jırenshege kóz jasyn kórsetpegisi keldi. Anaý da shapty. Biraq, Abaı jetkizetin emes. Ol oq boıy uzap ketip bara jatyp, óz-ózine erik berip, óksip-óksip jylap kele jatyr.
Kóp jyldan beri Abaı jylağan emes edi. Toqtaı almaı egilip jylady.
Ağyndap ushyp kele jatqan bestiniń eki jağynda kódeli, betegeli kók dala, tasqyn sýdaı zýlap jónelip artqa qaraı quldyrap ağyp ketip jatyr. Eki qulağyn bitirgendeı bop, dyńyldap soqqan ekpin jeli Abaıdyń kózinen aqqan jastardy, qat-qat tamshydaı, jańağy kóde men betegege ushyryp túsirip keledi.
Abaı burynğy jas bala kúninde mundaıdy ańğaryp sezingen de, tanyğan da emes. Endi baıqady. Kózdiń jasynda adamdy barlyq áne boıymen ózine qaraı qulata tartqan bir ózgeshe ystyq kúsh bar eken. Úlken quz bıiktiń basyna shyqqanda, bir sát oığa qaraı qulap ketkiń keletin sııaqty, ózine tartqysh, uğymsyz kúsh. Bala júreginde bul shaqta kóp sezimniń alaı-túleı quıyny soqqandaı.
Bunda qorlyqpen ólgenderge barynsha jan ashyğan meıirbandyq ta bar.
Óltirgenderge yza men qarğys ta bar. Sonymen birge, ásirese, bir-birimen sharpysqan sezim: "áke" dep jamandyqqa qımaý bar da jáne sol "ákeden" shoshyp, úrký bar.
Barlyq ishin teńselte silikken bala janyn oıran etip, seskente titiretken sezim.
Jylap egilýi, bir sátte, medirese, din halfeler aıtýy boıynsha -aıyptylardyń kúnásine ótesin sııaqty, sonyń kóshirimin tilegen sııaqty jalbarynýdyń jasy ma? dep edi. Biraq, odan tez túńilip ketti.
Ol emes!
Úıtkeni olar din atynan, ásirese, ımam bergen fatýa boıynsha istep otyr ğoı. Kimge shaqpaq? Qulazyğandaı japa-jalğyz! Ózin bir eń panasyz, eń sorly jetimdeı sezindi. Ishten tağy da bir úlken, aýyr tolqyn búktetilip, býlyğyp kep, bala júregin janysha urğanda, ol burynğysynan da qatty, asa qatty bir óksikpen, solqyldap jylap jiberdi.
Daýystap jylady. Jırenshege bildirmeımin dep, áli de ağyzyp shaýyp kele jatqan.
Sol shabys qosyldy ma, bolmasa óziniń bala kóńiliniń sendelýi sondaı ma, Abaı bir ýaqytta jylaý ústinde loqsyp-loqsyp býlyğyp kep, qusyp-qusyp jiberdi. Ash ózegi aqtarylğandaı. Jany da, denesi de qatarynan qatty azap shekti.
Biraq sonda da toqtağan joq. Attyń jalyn qushyp alyp, tek qana qulap qalmasty oılap, shaba berdi.
Jırenshege jetkizbegen kúıinde Kólqaınarğa jetip, sheshesiniń úıine kep tústi.
Uljan tysta tur eken. Balasy úıge taqaı bergende, óńine kózin salyp, tiksinip qaldy. Abaıdyń túsi qup-qý, qatty ózgergen. Tipti Abaı sııaqty emes.
Uljan: "kózim buldyrap tur ma?" dep kirpigin jıi qağyp, qaıta qarady. Abaı.
Biraq, tipti jat reńdi. Balasy atyn baılap qasyna kelgende, jańa baıqady. Kózi de qyp-qyzyl bop isip ketipti.
 - Óı, Abaıjan, qarağym, ne boldy? Bireý tıgen be? - dep, ishinen "ákesi urdy ma?" dep te oılap qap edi. Dalada ózge kisi joq eken, Abaı úndemeı sheshesin qushaqtaı aldy da, baýryna kirip, óziniń yp-ystyq basyn anasynyń tósine basyp, jabysyp turyp qaldy. Jetimdikten qutqarğandaı anasy bar eken!
Jylaý artynan yqylyq atqandaı, denesi dirildep, solq-solq etti. Biraq bul kezde Abaıdyń kózinde jas joq-ty. Bárin jylap taýysqan. Endi jylamasqa, kóz jasyn eshkimge kórsetpeske bekinip, ishten qatty túıinip alğan.
 - Jónińdi aıtshy, qarağym, ne boldy? Ákeń urdy ma?
 - Joq, eshkim de urğan joq, keıin aıtam... Apa, tósek sap bershi, jatqyzshy!
 - dep Abaı sheshesin qushaqtap qysqan boıda, úıge qaraı aıańdady.
Sabyrly Uljan osydan ári eshnárse surap taqymdağan joq. Úıde ájesin de, ózgeni de úrkitken joq. Abaı jáıin bir janğa bildirmedi. Úlken aq úıdiń oń jağyna ákelip, ájesiniń jer tósegin jaılap berdi de, sheshindirip jatqyzyp, óziniń mol pushpaq ishigimen jaýyp, qymtap qoıdy. Ájesi:
 - Nemene, qarağym? Ushyndyń ba álde, - dep birdeńe bilgisi kelip edi, Uljan:
 - Ushynğan ğoı. Tımeıik. Jatyp uıqtap tursyn, - dep, malshy qatyn Qatshany shaqyryp ap:
 - Túńlikti jaýyp, esikti túrip qoıshy. Abaığa kún túspesin, - dep aqyryn ğana aıtty.
Ájesi irgege qarap jatqan Abaıdyń syrtyna qadalyp otyryp, qabağyn túıip, tamsanyp qoıdy. Ernin únsiz ğana qybyrlatyp syıyna bastady.
Tańerteń Abaıdy ertip ketken Jırensheniń qaıda ekenin Uljan bilmep edi.
Tysta bağanağydaı tağy da ıt shýlağan soń, "tazysymen kelgen sol bolar ma?" dep úıden shyqty. Jırenshe qonaq úıdiń syrtyna túsip, atyn baılap jatyr eken. Uljan úlken úıdiń janynda turyp, Jırensheni óz qasyna shaqyryp aldy da, jón surady.
Jırenshe tańerteńgi qoıan qýğannan bastap Jeksen aýlynda kórgenin de, jolshybaı ne bolğanyn da tegis aıtyp bolyp:
 - Abaı qaıda ózi? - dep edi, Uljan Abaıdyń jatyp qalğanyn aıtyp, Jırenshege biraz narazy salqyn júzben qarady.
 - Shyrağym, sen bala emessiń, estııarsyń. Óziń barsań bir sári. Ondaı jaman, sumdyq jerge Abaıdy nesine apardyń? - dep, "jaman", "sumdyq" degendi shynymen basa aıtyp: - Bala emes pe? Shoshynar dep oılasań netti? -dedi.
Jırenshe sóz taba almaı uıalyp, qysylyp qaldy:
 - Uıat boldy. Ózim de ókindim. Biraq qudaı aqyna óligin kóremiz dep oılağan joq em!
 - Jaryqtyğym, endigári Abaıdy bundaı jerge bastaı kórme! Tipti, basyń jas, úlkenniń ondaı bálesinen óziń de aýlaq júr! Ózimen ketsin! Kórip-bilip netesiń? - dedi.
Talaı úlkenniń ishinde sózin osyndaı baısaldy qyp aıtqan, sondaı ótimdi, salmaqty qyp aıtqan kisini Jırenshe buryn kórmegendeı boldy.
Uljannyń jaı, salqyn aıtqan sózi buğan urysqannan da, urğannan da jeńil tıgen joq.
Qysylğannan, biraz jer shuqyp turyp, qonaq úıge qaraı qaıta buryldy.
Uljan da óz úıine bettedi. Jırenshe eshnársege aınalyp bógelmesten atyna minip, tazysyn jetektep alyp ketip qaldy.
Bul - tús aýyp bara jatqan kez edi.
Abaı keshki qozynyń jamyraýynan oıandy. Búgin qoıdy kesh saýyp bolğan ba, nemene, ymyrt jabylyp qalypty. Dúnıe ý-shý, yzyń-yzyń... Biraq sony kómeski, buldyr bir tús aralastaı boljaıdy. Basy meń-zeń. Eti lapyldap, kúıip turğan sııaqty. Aýzy qurğap, erni qatty kezerip qapty. Qur tamsanady.
Qasynda sheshesi men ájesi otyr. Uljan munyń mańdaıyna alaqanyn qoıyp, tómen qarap otyr eken.
 - Apa... Áje... Nemene, men aýrýmyn ba osy? - dep, kózi jasaýrap, sheshelerine qaraı aýnap tústi.
 - Iá, etiń ystyq. Aýyrğan jeriń bar ma?.. - dep, Uljan surady. Abaıdyń aýnap túskende eki shekesi qatty shanshyp, qysyp aýyrğandaı bolatyn. Sony aıtty.
Uljan enesine bağana Abaı uıqtap jatqanda bir jaıdy aıtqan. Ekeýi de:
 - Shoshynğan ğoı, sodan ushynğan ğoı! - dep baılağan-dy. Zere Jırenshege de, úlkenderge de qatty ursyp, jerge túkirgen.
Abaı shesheleriniń kúndizgi jaıdy bilgenin baıqady da:
 - Ákem... Ákem!.. - dep ákesin eske alyp, kúrsinip, keýdesin sıpap, sheshelerine qupııa qyp shaqqandaı bop: - Ne degen qatal, ne degen qatty edi! -dedi. Ákesi týrasyndağy ishte júretin kómeski, jumbaq aýyr sezimderin ómirinde syrtqa shyğaryp, eń alğash adam balasyna aıtqany osy. Ájesi shala esitti. Uljan ún qatpaı, Abaığa jaýap ta aıtpady. Biraq, enesi buğan qadalyp, tizesinen túrtip, "ne degenin aıt" degendeı ısharat etken soń ernin Zereniń qulağyna taqap:
 - Ákesin aıtady. Qatal eken, nege aıamady deıdi, - dedi.
Ájesi uqty da, kúrsinip, Abaıdyń betine taman tónip kep mańdaıynan uzaq ıiskep otyrdy.
 -Aınaldym, qarashyğym, qońyr qozym! - dep alyp: - Aıamaıdy, aıamaıdy ol!
 - dep kelip, kózin jumyńqyrap, basyn joğary kótere berdi.
 - Iá, qudaı, zar tilegim bosyn. Beıýaqtağy tilegim. Osy qarashyğyma ákesiniń osy ıt minezin bere kórme!..
Tas baýyrlyğyn bere kórme!.. Iá, jasağan! - dep qurysqan álsiz qoldarymen ajymdy, meırimdi júzin sıpap bata berdi. Uljan da ishinen "ámın" dep bata qyldy.
Eki apa ortasynda jany aýyrğan bir bala. Beıýaqtağy úsheýiniń qupııa tilegi - zor shyndyqpen emirenip tilegen tilegi osy edi.
Abaı ózi de betin sıpap, ana tilegin barynsha qabyl alyp, bata qyldy.
Ómirin, balalyğyn qaıta tapqandaı, ishine mol sáýle, ıgi sáýle kirgendeı.
Biraq, ol ishi. Al, denesi áli aýrý. Kóńili sergıin dep edi, etiniń qyzýy men basynyń shanshýy qaıta meńdetti. Endi úsheýi de únsiz, jym-jyrt. Daladağy qoı-qozynyń shýy da alystap baryp sóngen bolatyn. Úı ishi sııaqty dala da búgin dağdydan tys - jym-jyrt.
Osy kezde Abaı men anasynyń qulağyna erekshe bir jat, sýyq ún estildi.
Bireý:
 - Oıbaı, baýre-em! Oıbaı, baýre-em, - dep at qoıyp kele jatyr. Bul elde kisi ólgende alystap at qoıyp shabatyn erkekterdiń salty bar. Sonda osylaısha: "oıbaı baýrym" dep shabady. Úıdegi ekeýiniń de júrekteri sý ete tústi. Kári sheshe bul daýysty estigen joq.
Uljannyń kóńiline alğash qorqynysh ústinde kep qalğan oı: "Osy úıdiń bireýi jazym boldy ma, álde Qunanbaıdyń ózi jazym boldy ma?" dep edi.
Shoshyp, eleń etken boıynda qulağyn syrtqa burdy.
Úrkip qalğandyqtan ańğara almapty. Tasyrlatyp shapqan at daýsy joq.
Ózi jaqyn jerde jáne jaıaýdyń úni. Abaı buryn biledi. Daýsyn ádeıi jýandatyp zoraıtyp aığaılağanmen, balanyń úni. Tipti, dál tentek Ospannyń úni eken.
Ol daladağy oıynnan qaıtyp kele jatyp, "jaman yrym" anaý-mynaý degenge qaramastan, qanneı-qapersiz ótirik jylaýdy údetip:
 - Oıbaı, baýyrym Qodar!.. Oıbaı, Qodar, - dep, sanyn sabap shaýyp keldi.
Qodardyń ólimi barlyq aýylğa da, oğan da estilgen. Jańa, keshke jaqyn, bulaq basyndağy bir taqyrğa jınalğan ózi qurby balalardy bastap osylaı at qoıudy kóp oıyn qylğan. Taqyrdyń ortasynan shuqyr qazyp, soğan bir qý súıekti ákep beıitshe tompaıtyp kómip qoıyp jan-jaqtan andyzdap "at qoıyp", uzaq shýlasqan.
Uljan Abaıdyń syrqatynyń ústinde ózin jańağydaı jaman shoshytqan Ospan minezine qatty ashýlandy.
Kúni boıy batpaq keship, aıağy ári bylğanysh, ári kús-kús bolğan Ospandy:
 - Beri kelshi, áı, balam! Beri kelshi! - dep, eshbir syr bildirmeı, uryspaı shaqyrdy. Ursyp, zekip sóılese Ospan mundaıdağy ádetine basyp, qasha jamandasyp, kolğa túspeı qoıady. Ol qazir sheshesine qaraı tarpyldap júgirip, dál ot basynan Abaıdyń tósegine deıin bir-aq sekirip, Uljannyń tizesine soğa dúrs etip kep tústi.
Sheshesi muny sol qolynan shap berip ustap alyp:
 - Sen jańağy at qoığan degen páleni qaıdan shyğardyń? Onyń jaman yrym ekenin aıtpap pa edim! Úıde bala aýyryp jatqanda, óı ıtqýar jyndy neme! -dep, julqyp qalyp etpetinen salyp, quıryğyna shapalaqpen salyp-salyp jiberdi.
Ospan ákesi urğanda jylamasa da, sheshesi urğan ýaqytta tipti jylaýyq.
Áke jylağanğa qaramaıdy. Al, sheshesine qarsy keıde bunyń emi bar. Bas qorğaýdyń jylaýy. Qazirde de baqyryp, bar daýsymen shyrqap, azan-qazan qyldy. Sheshesinen bosap baryp sol jaqtağy bıik súıek tósektiń ústine sekirip shyğyp, etpetinen jatyp ap jylady. Biraq, bul joly qansha jylasa da, oğan qaıysyp, ýatam degen sheshe joq. Ony biledi. Sondyqtan aıaq kezde kózde jas bolmasa da, ótirik anda-sanda bir baqyryp qoıyp jatyr. Ózi de jylaýynan jalyğa bastady. Endi tağy da oınaqy tentek minezine boı uryp, jylağan bop jatyp, áredikte qysqa ğana:
 - Oıbaı, baý-rem! - dep qoıady. Bir-eki ret qaıyryp kóziniń astymen sheshe jaqqa qarap jatyr, qozğalğan kisi kórinbeıdi. Sondyqtan tağy bir baqyryp qoıyp, sonyń artynan jáne bir tyń báleni shaqyryp, jyndy ulğaıtty.
 - Oıbaı, baý-rem Abaı! - dep qoıyp, sunk etti. Abaı basy aýyryp jatsa da, eriksiz kúlip jiberdi.
Ospan endi baıqady. Sheshesiniń úlken, tolyq denesi qaıta qozğala bastady.
Ol turğaly jatyr eken. Tağy bir tyqyrdyń bolatynyn bilip, sheshesi turyp bolğansha Ospan tósekten yrğyp túsip:
 - Oıbaı, baý-rem Abaı! Abaı! Abaı! - dep esikke qaraı atqyp berdi.
Sheshesi turyp alyp umtylaıyn dep edi, bolmady.
 - Áı, kim barsyń? Usta! Ustap ákelshi jyndyny! - dep edi. Ospan esik aldynda qaıqańdap, sekire-sekire túsip, shetki úıler jaqqa qaraı zyta jóneldi.
Tystan sheshesiniń buıryğyn estip, muny ustap kelgeli tap bergen úlken ağasy Tákejandy kórip qapty.

     6

Abaı osydan birtalaı, uzaq aýyrdy. Alğashqy kúnder bireý - "ushynğan" dep, bireý -"soqpa" dep, tağy bireýi - "súzek" dep, ártúrli topshylağanmen, dál basqan eshkim bolğan joq. Ásirese, em istelgen joq.
Jalğyz-aq, alğash jyğylğan kúnniń erteńinde, ájesiniń buıryğy boıynsha, bir qartań qatyn, kún batarda Abaıdy dalağa alyp shyğyp, jańa soığan qoıdyń ókpesimen qaqty. Betine sý búrkip, úshkirip:
 - Ket, báleket, ket! Kósh, balamnan, kósh! - dep, batyp bara jatqan qyp-qyzyl kúnge qaratyp qoıyp, birdeme em istegen boldy. Ushyqtağany edi.
Abaı, býyndary qaltyrap, basy aınalyp zorğa shyqqan. Kózi buldyr tartqannan ba, áıteýir qazirgi bar dúnıeniń qyzyly buryn bul kórmegendeı birtúrli erekshe kórindi. Ertegi me, tús pe? Áıteýir bir basqasha ğalamnyń ózgeshe sýreti tárizdi.
Eki kún ótken soń, aýyl Kólqaınardan Shyńğysqa qaraı kóshti.
Birtalaıdan beri, el-eldiń úlkenderi, sharýa ıeleri "jaılaýdyń tońy jibidi me eken? Kógi jetildi me eken?" dep, ótken-ketkennen ylğı suraý salýmen bolğan. Baýyr, bókter kóktegenmen, Shyńğystyń syrty tez jylyna qoımaıtyn da, erte kóktemeıtin.
Qar qalyń túsetin bıik syrt. Bar Tobyqtynyń mol sýly, keń jaılaýy uzaq óris, mol qonystary sol Shyńğystyń ar jağynda.
Qunanbaı aýyly kóshken shamada, aınaladan ózge qalyń el de dúrk kóshken.
Oıdağy mol shalğyndy qystaýlyq jer. Jıdebaı, Musaqul, Shúıginsý sııaqty qoryqtardan da ağylyp kóship jatyr. Ár el, tus-tusyndağy Aqbaıtal, Kóldeneń, Jigitek, Shatqalań, Bókenshi sııaqty asý-asýlarğa qaraı bettedi.
Shyńğystağy keı asýlardyń attary taýdyń sol tusyn ıemdengen rý atymen atalady, "Jigitek", "Bókenshi" degen sondaı attar edi.
Bókenshi asýyna Qodar qystaýy men Jeksen qystaýynyń aralyğyndağy keń saıdy órlep baratyn.
Saý bolsa, Abaı kóshti kóńildi ótkizip asyr salar edi. Kóktemde Shyńğys asyp jaılaýğa kóshý, úlken ataýlyğa, ásirese sharýa adamdary men joq-jitikke sonshalyq aýyr, úpád beınet kóringenmen balalarğa seıil sııaqty.
Abaı da burynğy jyldar osy Kólqaınardan, sonaý alys, syrttağy Baıqoshqar ózenine jetkenshe on shaqty kóship baratyn sapardy qyzyğy bitpes qanbazardyń kóshkenindeı kóretin.
Bıyl da kóshý solaı. Joldağy belgili qonystar: Taldybulaq, Barlybaı, Qyzylqaınar. Keı qonysqa tańerteń kep qona sala, keshke tağy kóshedi. Údere kóshý. Keı qonysta birdi-ekili kún otyrar-otyrmastan ketedi: úlken úıler tigilmeı - "urańqaı", "abylaısha", "jappa", "ıtarqa" degen keshe túrli kishkene, tar, alasa kúrkeler tigiledi. Árkim ózi súıgen úıshigin turğyzady. Jalpaq el, bar aýyldar osy jaılaýğa kóshý saparynda balalardyń "aýyl-aýyl", "kúrke-kúrke" degen oıynyn oınap júrgen sııaqtanady.
Qys pen kóktem, kúzeýde bir-birinen alys júretin aýyldar osy saparda qonys jağdaıymen áldeqaıdan túıisip, qym-ğýyt aralasyp qonysady.
Adamdary, maldary, kúrkeleri de qosylyp, bir aýyldan bir aýyldy aıyryp ta bolmaıdy.
Ózgege jeńil bolsa da, osylaısha bolğan kóshý qoıshy, qozyshy, jylqyshylarğa asa bir tynymsyz beınet, masyl kúnder bolýshy edi. Bireýdiń jylqysyna kósh attar, saıaq-sandyraqtar ketip qalğan. Bireýdiń qoıyna bir aýyldyń qozysy jamyrağan. Qoımen qoı aralasyp, shatasyp ketken. Osyndaı qarbalasta "barmaq basty, kóz qysty" bop, talaı momynnyń toqty-torymy sotqar aýyldardyń jemi bop júredi.
Ózinikin jeýge únem qyp, kisiden kirgen "qospa", "kirme" bolsa, sony tún balasynda aqtarmalap, shıkili-pisili domalatyp, qylğyp salyp otyratyn, talaı pále basy atqa minerler bolady.
Osy saparda kóp eldiń qaýyrt kóshimen qatar jańağydaı úıile qonýyna sebep bolatyn tağy bir nárse: syrtta, alğashqy kúnderde qasqyr qatty bolady.
Elsiz bolğandyqtan osy óńirde taý syrtynda kúshiktegen qasqyr, el kelgenshe tyshqan, sýyr ańdýmen kún kórip júrse, endi mal qaptağan ýaqytta, tún balasynda tynym bermeı quıyndaı soğatyn. Kóp aýyldar tún boıy qotandaryn atpen kúzetip, aýyl-aýyldyń shetterine úzbesten lapyldatyp ottar jağyp otyryp, aığaı-shýmen tańdy tańğa uratyn. Osynyń bári jaılaýğa kóshý saparyn jaıshylyqtağy, ózge mezgildegi, ózge turmystyń barshasynan basqasha qyp jiberedi. Kúndiz bolsa barlyq jurt at ústinde. Erkek ataýly kósh boıynda qoldaryna naıza, soıyl, aıbaltalaryn ustaı júredi. Bul kóriniste, jalpy kóshý saparyn jortýyl-joryqqa, sherý men attanysqa uqsatady.
Biraq, dál bıylğy jyl, jyldağydaı qaıtalağan osy kóshter. Abaığa eń birinshi ret sonshalyq  mazasyz beınet bop ótti. Ony meńdetip jeńgen aýrý da joq. Biraq saý da emes. Júreıin dese kózi qaraýytyp, basy aınalyp, qulap qalady. Bunyń aýrýyna qarap, kóshpeı otyrýğa bolmaıdy.
Úsh kún, tórt kúnde Uljannyń úıine bir-aq soğatyn Qunanbaı, kóbinese, sulý toqaly Aığyzdyń úıine qonady. Oqta-tekte báıbishesi Kúnkeniń qasynda bolady. Ol bólek aýyl. Sonyń kóshimen júrip ketedi.
Balasynyń syrqatyn alğashqy kezde bir ret surastyrdy da, keıin umytqan sııaqtandy.
Abaı atqa mine almaıdy. Júk artqan túıege mingizýge: "júk qulap, túıe jyğylsa mert bolady" dep sheshesi oğan da mingizbedi. Kári áje men Uljannyń ortasynda jalğyz arba bar edi. Tegi, bul el kóshpeli bolğandyqtan arba degendi bilmeıtin. Tobyqty ishine eń alğash kelgen arba osy Zereniń - Qunanbaıdyń kári sheshesiniń kók arbasy dese de bolady. Qunanbaı ağa sultan saılanğan saparynda sheshesine:
 - Kóshkende osyğan min! - dep, Qarqaralydan ádeıi ákep edi.
Taýly jerde atpen júrý bul kúnde Uljanğa da qıyn bolatyn. Ol ulğaıyp, eti aýyrlap qalğan.
Endi Abaı jaıyn oılaı kelgende, Uljan óz tynyshtyğyn qoıdy da, arbağa ájesiniń qasyna Abaıdy mingizetin boldy. Ózi bir jýas tory bıege minip, ylğı osy arbanyń qasynda júrip otyrdy.
Jaılaýda Qunanbaı aýlynyń kóbirek ornyğyp otyratyn qonysynyń biri -Botaqan oshağy. Kólqaınardan osyğan kep jetkenshe jıyrma shaqty kún ótti.
Sol jıyrma kún ishinde jol boıy súle naýqas qalpynan aıyqpağan Abaı, endi-endi ğana anyqtap táýir bola bastağan sııaqty. Ózdigimen túregep júrýge, kirip-shyğýğa da jarady.
Endi kóńili de aıyğyp, burynğy balalyk shattyğyn da, oıyn-ermegin de tapsa kerek edi. Biraq, ğajap! Bıylğy jyl, ásirese, sońğy kóp kúnder ishinde Abaı balalyqtyń qyzý ermeginen, qyzyğynan shettep, salqyndap qapty. Tipti balalyğynan aırylyńqyrap qalğandaı. Álde, aýrýdan turğandyğy ma? Nemese sońğy ýaqyttar kóńilinen keshken aýyr sezim, tereń azap saldary ma? Álde, tipti balalyq ótip, úlkendikke qaraı boı urğandyğy ma? Aralyqta belge soqqandaı bir dağdarysta qalğan sııaqty.
Bıyl Abaıdyń jasy on úshke tolğan edi. Denesi de bir aralyq keıipte.
Boıy ósken. Qol-aıağy uzarğan. Buryn murny sholaqtaý bolýshy edi, bıyl biraz uzaryp qalypty. Bet beınesi baladan góri irileńkirep, bala bozbalalyq qalpyna beıimdengen. Biraq, áli sol músinde úlkendik joq. Tolyq, balğyn emes.
Sıdıyp, aryqtap, qur sozylğan sııaqty. Kún kórmeı esken, reńi solğyn, boıshań ğana ósimdik beıneles.
Buryn qara bolýshy edi, betiniń qyzyly da bar edi. Qazir de qaladan qaıtqandyq jáne aýrý qosylğandyq bar ma, áıteýir bozğyldanğan. Suıyqtaý qońyr shashynyń arasynan bas quıqasy da qylańdanyp kórinedi. O da aýyrğandyq pen kún kezinde bolmağandyq belgisi.
Abaıdyń osy sııaqty qalpyna endigi minez mashyğy da bir alýan bop ózinshe úılesti.
Ol atqa minip júrýge jarağanymen úıden kóp shyqpaıdy. Ózge baladan góri basqa bir ermek, bólek bir dos tapty. Onysy, ásirese, ájesi. Odan qala berse sheshesi.
Abaı bıyl ğana anyq bağalady. Bunyń ájesi bir túrli sheber áńgimeshi eken.
Qyzyq sóıleıdi. Áńgimesiniń barlyq jerin dámdi ğyp, qyzyqtyryp aıtady.
Áýeli Abaı aýyra bastağanda bir kúni keshke uıyqtaı almaı jatyp, ájesinen áńgime aıtýdy surady. Sonda, ol oılanyp otyryp:
 - E-e... Buldyr-buldyr kún ótken. Burynğyda kim ótken? - dep, kishkene taqpaqtap bastap edi. Abaı sony uğyp qapty. Kelesi joly áńgime surağanda ájesin tizesinen aqyryn qağyp.
 - E-e... Buldyr-buldyr kún ótken. Burynğyda kim ótken? - dep, tağy da áńgime tilegenin bildirýshi edi.
Ájesi áýelde kóp-kóp ertekter aıtqan. "Edil-Jaıyq", "Jupar qoryğy", "Qula mergen" - bári de aıtyldy. Onyń áńgimelerin túste de, keshke de, tipti kósh boıy da Abaı aıtqyza beretin boldy.
Bertin kele, táýir bolyp alğan soń ájesinen tağy bir áńgimeler tapty. Ol osy el ishinde Zereniń jasynan bergi kórgeni, estigeni jaıyndağy áńgimeler. El men eldiń shabysy, talasy jaıynda birtalaı kúnder aıtty. Osydan jıyrma-otyz jyl buryn Naımannyń osy elge, osy aýylğa shapqanyn, sonda Bostanbek degen óziniń asyrandy balasy ólgenin jáne Naıman qolynan osy aýylğa tutqynğa túsip, jyl jarymdaı kisende jatqan Qojamberdi degen aqyn jaıyn aıtady. Sonyń kóp óleńin shubyrtady. Basqa da "Qarashor shapqan" sııaqty shabysty, jortýyldy aıtady.
Tağy bir kúnder Mamyr, Eńlikteı qyzdardyń qaığylaryn da aıtyp berdi.
Abaı qajymaı, jalyqpaı ylğı ğana yntyğa tyńdaıtyn. Keıde ájesi sharshap, aıtpaı qoısa óz sheshesine jabysatyn. Uljan da kóp áńgime bilýshi edi. Jáne ol kóbinese, óleńdi sózdi jıi aıtady. Oqymağan sheshesiniń áli kúnge umytpaı, bildirmeı, saqtap júrgen zeıinine tań qalady. Neler eski zaman jyrlaryn, aıtys, ósıet ázilderin de kóp aıtyp beredi. Eki anasyn kóńildendirip tağy aıtqyzý úshin keıde ózi de qaladan ákelgen kitaptarynyń ishinen: "Júsip-Zlıha" sııaqty qıssalardy oqyp beredi. Ándetip maqaldap qoıady. Sheshelerine uğymsyz bolğan túrik tiliniń jeke sózderin jolshybaı qazaqshalap otyrady.
Osymen qaıta kóńildendirip alyp, eski áńgimelerdi tağy aıtqyzady.
Zere el shabysyn áńgime etkende, sol isterdiń bárin el basyna álek salğan, ulardaı shýlatqan, kesel kúndeı aıtatyn.
Kishkentaı kúninen ertek-áńgimeni kóp súıetin bala osy jazda, tipti, kóp esitip, kóp bilip alğan sııaqty.
Sondaı sheshe áńgimelerine bar beıilin berip júrgen kúnderdiń birinde bul úıge eki bógde qonaq kelip qondy. Biri - qartań, biri - jas qonaq. Jasyn Abaı biledi. Tanyğan jerde qýanyp ketti. Ol byltyr jaılaýda kelip, osy úıde úsh kúndeı jatyp, "Qozy Kórpesh - Baıandy" jyrlap bergen Baıkókshe degen jyrshy. Qasyndağy qartań kisini Abaı ózi bilmegenmen sheshesi ábden tanıdy eken.
Qonaqtarmen jaı surasyp, amandasyp bolğan soń Uljan Abaığa qarap jymıyp:
 - Al, balam, ájeńmen ekeýmizdi qajaı berýshi ediń, áńgime-jyrdyń dúkeni mine, jańa keldi. Myna kisi Barlas degen aqyn! - dedi.
Shoqshalaý ğana aq saqaly bar, kelbetti kelgen, zor daýysty aq sary kisi Barlas Abaığa salğannan unady. Bilgenin ishine búgip, úndemeı otyrğan ózge úlkenderdeı emes.
Barlas ile sóılep ketetin jarqyldaq, ashyq. Osy úıde talaı kúnnen jatyp júrgen, aýyl adamy sııaqty.
 - E, balam, "shesheniń sýdaı tógilgen, tyńdaýshyń bordaı egilgen" degendeı, sóıleýdi de, tyńdaýdy da súıgen el - el-dağy. Tyńdaýğa óziń jalyqpasań, aıtýğa Baıkókshe jalyqpas! - dep, jas joldasyna qarap kúlip qoıdy.
Jaılaýğa kelip qonğaly bógde qonaqtar kelgish edi. Barlas Syban bolatyn.
Jaılaýğa qonystary jaqyndağan soń jyldağy dağdysy baıynsha osy aýyldarğa amandasa kelgen eken. Jolshybaı, Mamaı ishinen Baıkókshe qosylypty. Ol Barlastyń aqyn shákirti. Jylda osylaısha qasyna erip, birneshe aılardy birge ótkizýshi edi.
Úı ishi tegis qosh alğan soń, eki aqyn da ońaı sheshildi. Osy túnde as piskenge sheıin Barlas "Qoblandy batyr" jyryn jyrlady. Abaıdyń qazaq aýzynan da, kitap ishinen de ómiri estip bilmegen eń bir sulý eń bir áserli, kúshti jyry osy edi. Barlas jyryn bitirip, qol jýğaly qamdanğan ýaqytta Abaı:
 - Muny aıtqan kim? Osy óleńdi shyğarğan kim eken? - dep, bağanadan beri ózin súıindirgen aqynnyń atyn bilmek edi.
 - Áriden kele jatqan desedi-aý, balam, bunyń túbin... - dedi.
Qoblandynyń qoshtasqany, Taıbýryldyń shabysy, Qazan men Qoblandynyń jekpe-jegi Abaıdy, ásirese, eltitkendeı bolatyn. Jatqanda kápke deıin qyzyp, uıqtaı almady.
Erteńine Uljan Barlas pen Baıkóksheni jibermedi.
 - Júrmeńder, asyqpaı áli biraz kún qonaq bop jatyp ketińder, - dedi. Bul Abaıdyń tilegi. Abaı buryn tağlim, úlgi - kitapta; bilim, - óner medresede ğana dep túsinetin. Oğan, dastan sheberi - Nızamı, Naýaı, Fzýlıde; muń názigi -Shaıh-Sağdı, Hoja-Hafızde, batyr Jyry - Ferdaýsıde kórinetin.
Qazaqta neler "Baıan - Kórpesh", talaı "Aqbala - Bozdaqtar" baryn anyq bilmeýshi edi.
Tili uğymdy, ómiri tanys bolğannan ba, nemese Barlas pen Baıkóksheniń kezektep aıtqan jyrlarynyń keıde shyrqağan, keıde qalqyp baıaýlağan, keıde lekitip soqtyryp, eskektete jelgen áninen be? Bebeý qaqqan qońyr, maıda baıaý dombyradan ba? Qalaıda bolsa Abaı bul kúnge sheıin ómirinde dál osy Barlas, Baıkókshe baıan etken dastan, jyrlarğa barabar eshnárse esitpegen sııaqty boldy.
Kúndiz de, túnde de Barlastardyń qasynan shyqpaıdy. Eki aqyn Uljan úıin barlyq osy úlken aýylğa qan-bazardaı qalyń jıyn úıi qyp jiberdi.
Bıe baılap bolğannan keıin, túske jaqyn, aýyl qymyzğa jıylady. Qyza otyryp jyr tyńdaıdy. Kúndiz ylğı uzaq jyrlar jyrlanady. Nemese, áredikte sheshender, dilmarlar aıtqan taqpaq, tartys, bılik daýlar aıtylady.
Al el aıyğyp ońasha qalğanda, Barlas óz jyrlaryna qosa ózi qurby ózge aqyndar aıtqan jyrlardy termelep ketedi.
Bulardyń ishinen zaman zaryn, kóp muńyn shertetin sózderdi, ásirese, bólip aıtady. Barlas bireýdi maqtap, bireýden surap jyrlaıtyn aqyn emes.
Abaı men shesheleriniń keshki ýaqytta tyńdağan jyrlarynyń kóbi:
Barlastyń ózi súıgen qulaq kúıi sııaqty termeler bolady. Mundaı kezde Barlas Abaığa kúndizgi Barlastan tipti basqa bop kórinedi. Qyzyqty, qyzýdy, qyzdyrmany ğana aıtatyn kúlkishi, saýyqshyl Barlas emes. Keshki kezderde, ol bir úlken ósıetshi, keıde sherli qart sııaqtanady.
Sondaı-sondaı kezderde óziniń de ishin ashyp:

     Qulağyń sal jyryma,      Oılana qara syryma.
     Shad-shadyman emespin,      Qur qulandaı jortqanmen,      Qubyltyp kúı tartqanmen,      Qaığydan Barlas quryma?! -
dep, óz jaıyn termelep ketedi.
 - Qaığysy ne? - dep Abaı keıde sheshesinen suraıdy.
 - Áıteýir, úlken qasıeti - bolymsyzdy dardaı ğyp maqtaı beretin ádeti joq eken. El aqtağan aqyn emes qoı. Sózin uğyp al osynyn! - dep qoıushy edi Uljan.
Tyńdaı kele, Abaı Barlastan tağy bir sony sózder esitti. Ol osy zamannyń ulyğy men begin aıtqan, synap-minep aıtqan sózder. Bir termeniń ishinde Barlas:

     Ağa sultan ulyq bar,      Elge málim qylyqtar,      "Ól" degende ólmeseń,      "Júr" degende júrmeseń,      Maly qurym quryqtar      Kisen salyp qulyptar! -
dep bir ketti.
Abaı ákesiniń úıde joğyn eske alyp: "kelmeı-aq qoıa tursa eken", "qydyra tússe eken" deýshi edi. Shynynda da Barlastar kelgeli Qunanbaı bul úıine kóp qonğan emes. Ol bir top úlkendermen el aralap, jolaýshylap ketken.
Uljannyń Barlasty jibermegeni de sol. Aqyn men ánshi Qunanbaı joqta bolmasa, munyń aýlyna onsha úıir bop, boı jazyp jata almaıtyn.
Barlas "ulyq pen bek" degende kimdi aıtady? Onysyn ashpaıdy. Biraq Abaı onyń mundaı jyrlaryn ylğı ózinshe uğady. Mysaldyń kóbin jaqynnan izdeıdi. Biraq bul bala da syryn, oıyn eshkimge ashpaıdy.

Starshyn deıtin ákim bar,      
Paıdasyn kórer jaqyndar.
Qalyń eli tek jemi,      
Borandy kún tıisken      
Ash qasqyrdaı taqymdar...

Bul - "starshyn Maıbasar" dep oılaıdy Abaı.

     ...Jarly, zarly demeıdi,      
Keńinen ashyp kómeıdi      
Túgimenen túıesin      
Jutam dese qaı sorly      
Qaltqy bolyp bógeıdi?
 Sony kórip aqynnyń      
Asa túsip ağy da      
Ajymy da kóbeıdi, -
dep "ah urğandaı" bop ketkende, Abaı Barlastyń qaığysyn da tanyğandaı bolady.
"El uıtqysy shaıqaldy" deıdi. Buryn Abaıdyń estimegen zar-sheri sııaqty.
Beti-túsi aıqyn bolmasa da, ár zamanda, ár jerde kúńirenip, qaığy sherýin tartyp jatqan kári ájesi sııaqty, kóp jasağan, kóp qaığyny kórgen, úlken bir sheri bar. "Ol kim?.." dálin, baryn Abaı bile almaıdy.
Osy joly Abaı ári ózi ysylyp, ári sheshesi arqyly salmaq salyp, Barlas pen Baıkóksheni dál bir aıdaı jibermedi. Bul ýaqyttarda jas bala Barlas, Baıkókshemen birjolata dos, jaqyn bop aldy. Bertin kele túnde ol Barlastyń qoınyna kirip te jatady. Kúndiz barynsha kútedi. Munyń uğymtal zerektigine qatty yrza bop, shyn súısingen Barlas, bir ońashada, jaı ğana taqpaqtap:

     Shyrağym, erjetersiń,      Erjetseń sirá netersiń.
     Alysqa shyrqap ketersiń,      Shyndasań shyńğa jetersiń. -

dep kep Abaığa dombyrany usyndy.
 - Mine, balam, osy meniń batam bolsyn. Tipti shynymen meıirim túsip aıtqyzyp otyr, - dedi. Abaı yńğaısyzdanyp qysyldy da, úndemedi. Bul, "Barlastar erteń júredi" degen túnde, as aldynda bolğan sóz edi.
Erteńinde aqyndar attaryn erttep, júrerge taqağanda, Abaı sheshesin tysqa shyğaryp alyp:
 - Apa, ekeýine de jaqsy qyp turyp syı berip attandyrshy, - dedi. Uljan úndegen joq.
Qonaqtar qymyz iship bolyp, endi qoshtasarğa kelgende Uljan Barlasqa qarap bir sóz aıtatyndaı pishin bildirdi. Qonaqtar irkilip qalğan edi.
 - Mynaý balam oqýdan qaıtqaly súle naýqas bop, aryla almaı qoıyp edi.
Sender kelgeli jaqsy sózderińmen em ákelgendeı boldyńdar. Qadamy qutty qonaq boldyńdar! - dedi.
Abaı shynynda da dál osy kezde ózin-ózi bar syrqattan qulantaza bop arylğandaı, nyq bir qaırat jıyp alğandaı sezdi. Sheshesi úndemese de, ashyp aıtpasa da, "bilgish, tanyğysh, synshy" sııaqty kórindi. Ol bógelse de sózin bitirgen joq-ty.
 - ...Tağy da kele júrińder. Anaý kári ájesi men bizdi de kóp seıilttińder.
Joldaryń bolsyn! Kelgen saparlaryńa tysta bir azyraq yrym baılattym. Ala ketińder... Rıza, qosh bop attanyńdar! - dedi.
Abaı tysqa shyğyp, Barlastardy attandyryp jatyp, endi kórdi. Osy úıdiń eki jylqyshysy Berkimbaı men Jarqyn Barlasqa arnap bir semiz kók atty, Baıkókshege arnap bir tory qunandy noqtalap ustap tur eken.
Eki aqyn ekeýin jetekke alyp, tağy da "qosh, qosh" aıtyp, júrip ketti.
Abaı sheshesine rıza bop qýanyp kep, burynğy bir kishkentaı kúnindegi erkeligine basty. Uljannyń mol denesin qapsyra qushaqtap, qatty qysyp, betinen, murnynan, kózinen qaıta-qaıta súıdi.


     QAT-QABATTA

     1

Bıyl Qunanbaıdyń óz aýyldary da, jaqyn ağaıyndary da kúzemdi elden erekshe erte aldy. Jáne buryn kúzeýden bir qar jaýdyrmaı kóshpeýshi edi.
Qazirde qarashanyń ortasyna jeter-jetpeste qystaýğa qaraı tartty.
Mańyndağy Jigitek, Kótibaq, Topaı, Torğaı sııaqty sybaılas otyrğan, atalas elderge kóshi-qon týraly jón-josyğyn aıtpady.
Súıindik osyğan qaıran bop, Bójeıdikine tústene kelip otyryp:
 - Týysqanyńnyń bul syryn uqtyń ba? Bul neğyp bıyl dedektep ketti, á? -dep edi.
Úıde Bójeı men Súıindikten basqa Túsip bar. Kesek muryndy, shoqsha saqal, zor daýysty. Túsip, Jigitektiń Bójeıden sońğy basty adamynyń biri bolatyn. Ol:
 - Búıtpeýshi edi. Bul neğyp júr? Álde, kúzeýiniń oty tozdy ma eken? -degende, Bójeı buğan barlaı qarady da, myrs etti.
 - E, táıir, kúzektiń shóbi bitýshi me edi? Tunyp tur, - dep Súıindik, "Bójeıde bir syr bar-aý" dep soğan buryldy da: - Báse, tipti mal toıyny da tótenshe. Qulqyn sáriden qystaýğa baryp, qystygúni nesin jeıdi? Munyń kúzemdi erte alğany da osy kóshi-qon esebi boldy! - dep dağdaryp qap, Bójeıge qarap: - Álde sen bildiń be? Aıtsańshy, - dep edi.
 - Aqyldaspasa da sonyń kómgen kómbesin sen tabasyń. Kúpti qylmaı, múldem, aıtsańshy!
 - Qunanbaı kóktemde erte kóshse, Ýaqtyń jerin shaba torıtyn. Jaılaýğa erte kóshse, Kereıdiń qonysyn kózdeıtin. Biraq qysqa qarsy onyń aty jetpes alys joq. Álde, Tineıdiń sar qusyndaı ózińe túsip júrmese? - dep, Bójeı bir qaýyptyń shetin shyğardy da, toqtap qaldy. Súıindik Bójeı sózinen tiksinip qap edi. Biraq, eshbir jerdiń qısyny joq.
 - Janym-aý, aırandaı aptap, kúbideı kúptep boldy ğoı. Jýantaıaqty qýdy.
Ánetten alatynyn aldy. Kóksheni de syryp saldy. Endi kim qaldy! Kúzektegi Taqyrtumadan sonaý jaılaýdağy Baıqoshqarğa sheıin otyz kósh jerde ylğı sonyń kóktemi, kúzeýi, qystaýy men jaılaýy! Qonys-qonysynyń arasynda, tipti, túıeniń qoltyğy terlep kóshetin jyrağy joq qoı! - dedi.
Yrğyzbaımen salyssa, Jigitekte de qonys az, óris tar. El ortasynyń ózge sózi bir tóbe bolğanda. Túsip úshin osy jaı ózi bir tóbe bolatyn. Súıindik aıtqan Qunanbaıdyń qonystaryn esine aldy.
 - Tipti qozy kósh jer saıyn bir qonys qoı! - dedi. Súıindik bul jónde Jigitekpen, ásirese, muńdas.
 - Jáne qonys bolğanda qandaı! Tunyp turğan kókbastaý, torğyndaı tuma, qasqa bulaq, kók úıirim kól.
 - Jaılaýğa barsa ğoı, ózge bir rý el bir bulaqqa úıilip otyrsa, munyń ár aýyly uzyn aqqan áldeneshe ózennen úlesedi.
 - Osynyń bárin az jyldyń ishinde basyp otyr. Endi tağy qaı sybağa!!
 - Báse, qaı sybağa deseńshi?!
Bójeı myna ekeýin qur tyńdaýmen otyr edi. Endi yza bolğandaı buryla berdi de:
 - E, e, sybağa úlestirýshi sen ekeýiń bolsań, aıtarsyń? - dep, qolyn silikti.
Bul sózdi tyńdağysy kelmedi.
 - Aıta berseń arman kóp. Osy sary aýrýdan ne taptyń? - dep biraz qabağyn shytyp, Túsipke túıilip otyryp: - Dármensizde arman kóp. Biraq arman azyq bop pa edi? Aıla tappas bolğanda, aıttyń ne, aıtpadyń ne! - dedi.
Túsip endi túısinip otyr. "Arman" degeni Bójeıdiń óz ishin de jep bolğan.
Shı boıynda osy Túsip pen Bójeıdiń ataqty atasy Keńgirbaıdyń beıiti bar.
Sonyń tusyndağy mol qoryq - Jıdebaı, Baraq bolatyn. Qunanbaı qystaý etem dep sony da aldy... Bójeı sonda qatty qorlanğan. Ólisip te kórmek bop edi.
Biraq, Qunanbaı dál osy Túsipti shaqyryp ap, ebin tapty. Túsip Bójeıge kep basý aıtyp, qolyn bógep qaldy. Sońğy jyldarda ishte júrgen narazylyğynyń kóp sebebi sol bolatyn. So da óndimedi. Keıin Túsipke talaı ret zyğyry qaınap, shyndy aıtysqanda:
 - Qunanbaımen sóz bitken. Isten basqa aıla joq. Er bolsań iske shyda! Ol bolmasa dağdyńa bas, usyna ber! - deı beretin.
Muny Súıindikke de sezdiretin. Jáne Jigitek ishindegi bir taıanyshy Baıdalyğa da aıta júrýshi edi. Árqaısysyna osyndaı ońashada kózbe-kózde ğana sezdiretin.

     2

Kúzeýden jeti kóship otyryp Qyzylshoqy, Qydyrğa, Kólqaınarğa jetken Qunanbaı aýyldary endi osy aralardağy qystaý-qystaýyna taramaq bolatyn.
Biraq, keshe tańerteń Qunanbaı buıryq etip:
"Habar almaı kóshpesin, taramasyn!" depti. Ózi qasyna Maıbasardy ertip Shyńğysqa ketipti. Jer alys bolmasa da, Qunanbaı kúnuzyn at ústinde júrip, keshke ğana qaıtty.
Kelip týskeni, úlken báıbishesi Kúnkeniń aýyly edi. Munda búgin sybağa ákelgen áıel qonaqtar kóp eken. Ishinde Qunanbaıdyń toqal shesheleri Tańsholpan bar. Aqberdiniń sheshesi bar. Jáne kári jeńgesi Bopaı da kelipti.
Kúnkege biri kelin, biri abysyn esepti Yrsaıdyń sheshesi, Jumannyń sheshesi, Jortardyń sheshesi sııaqtylar da bar eken.
Ózge jurttan bólinip kóshken bul bir top aýyldar - shetinen Yrğyzbaı rýy.
Uzyn sany jıyrma shaqty aýyl. Kópshiligi Yrğyzbaıdyń toqaldary men Óskenbaıdyń toqaldarynan tarağan týysqandar bolatyn.
Osy abysyn, jeńge, kelin ataýlynyń bir mashyğy - jylyna eki mezgil Qunanbaı úılerine sybağa ákelýshi edi. Bir sybağa kóktemde. Qystaı qydyryp aralasa almaı júrse, jazğytury eń alğash sybaılas qonğanda, Zere otyrğan úlken úıden bastap osy Kúnkeniń úıine de bir-bir keledi. Qystan saqtap shyqqan súrilerin ákeledi. Ekinshi ret, qazirgideı qystaý-qystaýğa aıyryla kósherde ákeletin.
Qunanbaı kep túskenshe, japyrlap sóılep, kúlisip, ázildesip jatqan áıelder, Qunanbaığa Maıbasar kep esik ashqanda, jym-jyrt bola qaldy.
Erkekter tórge kep otyrğan soń, tek Tańsholpan ğana:
 - Myna shesheleriń, jeńgeleriń sybağa ákep, endi tarağaly otyr, qarağym.
Kári ájeńniń orny bir basqa. Onyki óz betimen baryp jatyr! - dep, Zereni de esine aldy. Barlyq úlken-kishi Zereni "kári ájeń" degendikten Tańsholpan da sońğy jyldar óz kúndesin osylaısha ataıtyn bop edi.
Qunanbaı úndegen joq. Tańsholpan ór shesheniń biri edi. Kelinshek kezinde, jylqyğa jaý tıgende, jaıdaq atqa minip, qolyna naıza ala shapqan erligin jurttyń bári biletin. Ózinde úıelmen-súıelmen tórt ul bar. Ondaı kóp uly bar toqal, ózinen-ózi ór bop ketetin ádeti, Tańsholpan Qunanbaıdyń únsiz otyrğanyn jaqtyrmaı, bir yrğalyp qoıdy da:
 - Sybağany Kúnkege ákep otyrğanymyz joq. Balam da bolsań bas boldyń, sağan ákelgizip otyrmyn. Erteń qystaý-qystaýğa ketemiz de, qys boıy inge kirgendeı jatyp qalamyz. Qatynnyń kúni so da. Jyl aınalğansha amandyq tileýim, balama bergen batam. Sodan basqa bizde ne bolýshy edi! - dedi.
Qunanbaı sheshesine qarap, úndemeı bas ızedi. Tağy biraz turyp:
 - Aıryla kóshem deımisiń? Al, tegi aıryla kóshpesek, qaıtesiń? Tağy bir sybağa jep júrmelik! - dep kúlip qoıdy.
Qunanbaı kúlgenge úı ishindegi qonaq áıelderdiń bári kúldi. Uzyn boıly, qara sur, ashań júzdi Kúnke, eriniń jyly shyraıyn paıdalanyp:
 - Men búgin teńderdi sheshkizip, erteń úılerdi tikkizbek edim. Osy tağy bir kóshi-qon bar ma? Mynaý eldi de, ózimizdi de eki udaı ettińizder ğoı! - dep Maıbasarğa qarady.
 - Eki sybağa jeıdi ekensin, "eki udaı" degen sol bola ma eken! - dep, Maıbasar qaınysy kúlip qoıdy. Jón aıtpady.
 - Teńdi sheshtirme, úıge de ábiger bolma! Erteń tağy kóshesin! - dedi Qunanbaı.
 - E, qarağym, ol qaı kósh? - dep, Tańsholpan tańdanyp, úńile qarap edi.
 - Báriń de birge kóshesiń. Erteń erte Shyńğysqa kóshemiz. Qonys qarap keldik. Aýyldaryńa sony aıta baryńdar! Býynyp-túıine berińder, - dedi.
 - Aıtqandaı, erteńine Kúnkeniń úıi aldymen túndigin sypyrdy.
Yrğyzbaıdyń jıyrma aýyly tağy da dúrk kóshti. Bettegeni Shyńğystyń jýan ortasy.
Kóshter, úzdik-sozdyq bolmaı toptanyp ıirilip alyp, qalyń nópir bop qozğaldy. Ánsheıinde, kósh degen qaz, tyrnadaı tizbek-tizbek bolýshy edi. Qazir de alğash jónelgende, mynaý el tobyna lashyn túıilgen shúregeı úırekteı, uılyğyp, qarbalasyp, uıqy-tuıqy bop ketti. Qunanbaı tań atar-atpastan asyğys buıryq berip:
 - Maltyqpaı tez kóshsin! Shubalmasyn! Qatar qozğalsyn! Qaýyrt jónelsin!
 - dep, qysqa-qysqa ámirdi aýyl basy saıyn kisi shaptyryp aıtqyzyp jatqan.
Dağdydan tys kóshtiń, dağdydan tys kórinisi de osydan edi.
Qyzylshoqydan Shyńğysqa qaraı tartatyn kósh soqpaqtyń sol jağynda, jağada bir jalğyz tóbe bar edi. Qunanbaı óz qasyna Maıbasar, Qamysbaıdy ertip jáne óziniń Kúnkeden týğan úlken balasy Qudaıberdini alyp osy tóbeniń basyna barlyq kóshten, barlyq attylardan buryn kep shyqty. Astynda shubalań quıryq tory aty bar. Dom bop jarap alğan esik pen tórdeı uzyn tory at kóldeneń tur. Qos qulağyn qamystaı shanshyltyp, arttağy nópirge "bassańdarshy!" degendeı qaraıdy. Qunanbaı da kósh-kóshtiń aldynan kes-kestep, birdeme aıtatyndaı bop tur.
Áli kún shyqqan joq, eleń-alań edi. Jıyrma aýyl júkterin artyp jatqanda jym-jyrt, únsiz qımyldasa, endi túıelerin turğyzyp, jónelip bergende jamyrağan qozydaı neshe alýan únge basty. Birese, júk batqan túıe baqyrady. Enesinen adasqan bota bozdaıdy. Ár aýyldyń ósh ıtteri bir-birine arsyldasady. Aığaı salyp shapqylağan attylar, júshki jigitter kórinedi. Bala jylaıdy, shesheler urysady. Qıqýlap aığaı salyp, mal qaıyrğan malshylar, jas-káriler únderi álsin-áli keledi.
Kóshter qaýyrt qozğalğan ýaqytta Qunanbaı Qamysbaı men Qudaıberdige:
 - Bar, ekeýiń tez baryp osy barlyq kóshterdiń basty-basty kisilerin -úlkenderin, osynda jıyp kelińder! - dedi.
Qudaıberdi men Qamysbaı bul buıryqty estı sala tebine jónelisti. Uzyn boıly, qypsha bel jas jigit Qudaıberdi men keń jaýyryn Qamysbaı oığa túse bere, kóshtiń aldyn kóldeneńdep, jarysyp barady. Ekeýi lezde baryp, kósh-kóshtiń aldyndağy erkekter tobyna bir sát bógeldi de, ári qaraı josyta berdi.
Bular aralasqan toptan bir-eki kisi dereý sytylyp shyğyp jalğyz tóbege qaraı jele tekirekteıdi. Qunanbaıdyń kútip turğanyn kórip, óbektep qamshylanyp, asyğa júrisedi.
Qudaıberdi arğy shetki kóshke jetkenshe, Qunanbaı qasyna jıyrma-otyz attylar jıylyp qaldy. Qońyr kúzdiń búgingi kúni jelsiz, tynyq. Aspan da ashyq. Sońğy attylar Qunanbaı qasyna jetkende, balqyğan temirdeı bop ushqyn atyp jarqyrağan úlken kún, alystağy Arqat taýynyń ırek-ırek jotasyna mine bastady.
Kóshtiń aldyna kóldeneń túsip, qatpar-qatpar bolyp Shyńğys jatyr.
Uzaqqa, ushan teńizge sozylyp jatqan qalyń taýdyń bıik jotalaryn kún sáýlesi bir sátte altynğa malğandaı qyp reń berdi. Taýlar túndikterin jańa sypyrdy. Aspanda boztorğaı, qaratorğaılar samğap shyryldaıdy. Kósh jolynan qashyp ushqan bolý kerek, qaýlap ketti. Kósh ústindegi aspandy myń buralğan únmen kernedi.
Bıikte, kóz ushynda, shalqar kósh bop qıqýlap, "qosh, qosh" aıtqandaı bop qalyqtap, bir top tyrna ketti.
Qudaıberdi men Qamysbaı astaryndağy eki bozdy tanaýratyp terletip, eń sońğy úsh úlken kisini ertip kelgende, jańğyz tóbede, Qunanbaı qasynda elý shamaly attylar bar edi. Sońğy kelgen úsheýdiń ortadağysy Qunanbaıdyń tağy bir toqal sheshesinen týğan Jaqyp. Qunanbaı munyń sálemin aldy da, tebinip qap, "júr!" dedi.
Barlyq jıyn jańğyz tóbeni dúrs-dúrs basyp, Shyńğysqa qaraı tartty.
Kóshter qıys etip ketip edi. Biraq, bul top áli asyqqan joq. Attylardyń qalyń ortasynda Qunanbaı keledi.
Eki jağynda on shamaly úlken týysqandar. Ákesimen týysqan Úrker, Myrzataı, Jortar sııaqty ağalary. Toqal sheshelerinen týğan Jaqyp, Maıbasar sııaqty turğylastary jáne áldeneshe iniler, nemereles týysqandar bar.
Qunanbaı óz basy bir shesheden jalğyz, báıbisheniń jalğyzy. Qara shańyraq ıesi. Qalyń dáýlet pen ámir, bılik ıesi. Jasqa da kóp týysynan ózi úlken. Sol sebepti, úlken ákesi Yrğyzbaıdan tarağan osy myna jıyrma aýyldyń mynandaı toptarynyń ishinen birde-bir jan áli kúnge Qunanbaıdyń aldynan kóldeneń shyğyp kórgen emes. Tipti, ókpe-nazy bolsa da, ashyp-jaryp aıta almaıtyn. Al, biraq Qunanbaı soıyl soğardy, qol qımyldy, tize men yzğardy kerek qylğan jer bolsa, bul qaýymnyń irkiletin biri joq. Shoqtaı jıyn - myqty top. Jer alýda, el alýda, ońaıdan mal tabýda bular Qunanbaıdyń qabağyn qalt etkizbeı túsinedi. Neshe qabat, báıbishe-toqal bop jatqanmen, Qunanbaı bulardyń aralaryndağy arazdyq bolsa, lezde joıyp otyrady. Arazdyq ustağanyn áldeneshe ret paıdadan, oljadan qaldyryp, jazalap otyryp, óz yrqyna kóndiredi.
Ózara birligi - únemi tabys ekenin jete tanytqan. Sony uqqaly osy Yrğyzbaı shetinen baı bop aldy.
Sońğy ýaqytta, tipti, ishinen atysyp júretin kúndes qatyndar da arazdyğyn syrtqa shyğara almaıtyn bop alğan. Olardyń kárisin de, jasyn da, qaınysy ne baıy, ne balasy ot basynan ári shyğarmaı tunshyqtyryp, basyp otyrady. Bolmağanyn, ne baıyna, ne bir tentek qaınysyna sabatyp alyp, ózgeleri "shoq-shoq" dep te turysady.
Osymen bar yntymağyn Qunanbaığa bağyndyrğan jıyrma aýyl dál bir uıalas bórideı edi. Qalyń Tobyqty ishinde eń qolshyl, eń myqty bolatyn sebepteri de osy. Kishkene sheńberi berik bolğan soń, sodan arğy mańaıdağy atalastan - Topaı, Torğaı, Kótibaqty da bular óz yntymağymen tartyp, basyp alyp júredi. Ánet, Jýantaıaq, Saq-Toğalaq, Kókshe sııaqty sany kóp, sybağasy joq rýlardy da ózderiniń aınalasyna qorshaý qyp, shyrğalap, shyrmap ustaıdy.
Ondaılarmen Yrğyzbaı ishi biren-sarandap quda, jekjat bop alyp ta, "uzyn arqaý, keń tusaý" jasaıdy. Keıde ádeıi ózderi túrtip, bir bálege uryndyryp, odan tağy ózderi qutqaryp alğan bop ta baýryna tartady.
Az aýyl Yrğyzbaıdy, kem qoısa, basqa jıyrma atanyń ishinde, aıqysh-uıqysh, ilik-shatys, qarğa tamyrly tuzaq shyrmaýyğy jatady. Osyndaı shytyrmannyń ishinen japa-jalğyz Qunanbaıdy Qunanbaı etetin kúı týğan.
Yrğyzbaıdyń myna toby Qunanbaıdy qorshap kele jatqanymen:
"Qaıda kóship baramyz? Nege kóshtik?" degen sózdi surağan emes-ti. Dağdy boıynsha, "jamanğa, zalalğa bastap bara jatqan joq! Kún ilgeri kóremiz "desken.
Aldy aıańdap, arty jelip otyratyn uzyn tory at, ózge jıynnyń barlyğyn eriksiz búlkektetip, jeldirip keledi. Sonda da, tap ortadağy tory attyń bas moıyny ózge qatardan úzdik shyğyp otyrady. Júrip kele jatqan top namazdağy ımamdaı qyp, aıańshyl toryny, zor deneli Qunanbaıdy alğa salyp keledi.
Biren-saran jastardyń attarynyń basy oqys ilgerilep ketse, qasyndağy úlkenderi zekip, kúbir etip: "tart, shegin!" dep, toıtaryp tastaıdy. Qunanbaı jalğyz kózimen ońdy-solyn sholyp alğan. Jıynda Yrğyzbaıdan ózge jan joq eken. Árqaısysynyń aýlynda kórshi-qolań, jalshy-jaqpaı "buratana - kirme" degen kóp bolsa da, bul arağa keltirmepti. Olar soıyl soğar. Biraq kelege áste kirgen emes. Qunanbaı jiti júrip otyryp, tobyn bastap, kóshtiń aldyna tústi.
Sodan jıyrma aýyldyń jıyrma basty adamyna qazir Shyńğys ishindegi qaı saı, qaı qystaýğa baryp jetip, shańyraq kóteretinin aıtyp kele jatty.
Sózi aqyldasý emes - baılaý. Atağany - kesip, piship qoığan ámir menen buıryq.
Alty kúnnen soń osy Qunanbaı aýyldary kóshken jolmen tağy bir mol kóshter kele jatty. Bul Bókenshi men Borsaqtyń kóshi. Bular da Qyzylshoqydan ótip Shyńğysqa kirgeli keledi. Maldy kóshter emes. Biraq kóshken eliniń sany kóp. Jınaqy bop, toptalyp kóshpeı, bytyrap, en jaıylyp, bet-betimen keledi.
Kósh boıynda at mingen kisi az. Ár kóshte biren-saran erkekter men kósh bastağan qartań áıelder ğana at ústinde. Olardan basqa bala-shağa, kempir-shal jáne jas qatynnyń kóbi júk artqan túıelerge minipti. Jylqysyn otarğa jiberip, qysqa arnalğan mingishti shaqtap alğan elderge uqsaıdy.
Biren-saran taılaqqa mingen, ógiz mingen erkekter de bar. Barlyq qalyń eldiń ishinde eki-úsh aýyldyń kóshi ala bótendeý. Ol Bókenshi rýynan Súıindik, Súgirdiń kóshteri. Borsaq rýynan Jeksen kóshi.
Osy kóshterdiń aldyna Súıindik, Súgir, Jeksen jáne basqa da kári, jastan jıyrma shaqty kisi oqshaýyraq keledi. Bul jıynda ázil-kúlki de, áńgime de joq.
Óńsheń ton, shekpen kıgen surğylt toptyń pishini de, qazirgi kúzdiń surğylt, jabyrqaý aspany sııaqty kúńgirt, salbyrańqy. Ásirese, Súıindik pen Súgir, Jeksen kúpti sııaqty. Kóp jurt sonyń aýzyna qarağanmen, Súıindik aqyryn ğana:
 - Bara kóreıik. Júzbe-júz kóriseıik. Jaýabyn óz aýzynan esteıik! - dedi.
 - Ne de bolsa, bara kóreıik te!
 - Ne jón, ne jolğa syığyzady eken?.. Ózinen estıik! - dep Súgir men Jeksen de sony quptady. Bul jıyndağy jastar men qartań sharýalar túıilip alğan, qatty ashýly edi.
Qunanbaı kúzeýden erte qaıtyp ketken soń, ózge eldiń bári de dağdydan tys, kúzemdi erte alyp kóship edi. Jaz boıy Bókenshi men Borsaqqa Qunanbaıdyń qabağy kelispegen. Qyryna ala bergen bolatyn.
Súıindik osydan sekem alyp, áneý kúni Bójeımen aqyldasa barsa da, jaýapqa jarı almaı qaıtty.
Sodan, kúzeýde keıindep qalsa da, erte ketken Yrğyzbaı jaıyn surastyryp otyryp edi.
Qazirde Yrğyzbaıdyń atalastary Topaı, Torğaı, Kótibaq ta osy Bókenshiniń artynan ilese kóship keledi.
Kóshter Shyńğysqa kire bere, saıdy órlep, ózdi-óziniń jyldağy qystaý-qystaýyna qaraı tartty. Bókenshi, Borsaqtyń Shyńğys ishinde qystaý etken jerleriniń eni onshalyq mol bolmaıtyn. Sol jerdiń orta tusy Jeksen qystaýy - Qarashoqy. Kóktemde Qodardy asyp óltirgen jer osy.
Birneshe kóshterdi saı-saımen óz joldarymen jiberse de, Súıindik, Jeksender bastağan erkekter toby jubyn jazğan joq. Birtalaı qalyń kóshterdi arttaryna salyp ap, týra Qarashoqynyń toğaıly ózenine kirip, sony órlep keledi. Qodar qulağan quz jartas ta kórindi. Sonyń etegindegi keń shalğyn tegis orylyp, maıa-maıa bop úıilip qapty. Jeksen qorasynyń ústine qaptağan sıyr, túıe, jartastan joğarylaı qonğan kóp úıli aq aýyl. Tútini býdaqtap, qoı-qozysy shubartyp, byqyp jatyr. Bul ara endi Jeksen qystaýy emes. Osy myna otyrğan aýyldyń mekeni bolğanğa uqsaıdy.
Jartastan beri, Súıindikterdiń qarsy aldynda, qalyń jylqy endep, jaıylyp keledi. Eki sheti saıdyń eki jaq ıyğyndağy sar tumsyqtarğa shashyraı shyğypty. Ishinde shubary men qulasy kóp, Qunanbaı jylqysy.
 - Qudaı urdy deseńshi! Qarağym Súıindik-aı, endi qaıttim? - dep, Jeksen kózine jas aldy.
 - Jaılýyńdy jaý aldy, qystaýyńdy órt aldy, - degen sumdyq osy da - dep, qur kúrsingennen basqa Súıindik túk aıta almady. Jat sybysty estigenmen, dál mundaı bolar degen oı bul toptağy kári-jastyń eshqaısysynda da joq edi.
Bulardyń ishinde, ásirese, kúıgeni Jetpis bolatyn.
 - Bir Jeksen emes, bar Bókenshi, bar Borsaqtyń jerin bir-aq basyp alğan ğoı. Bul qorlyqqa shydağansha ólgen artyq! - degende, Bókenshi, Borsaqtyń tağy birneshe jas jigitteri attaryn tebinip, ilgeri shyğa beristi.
 - Jer ashýy - jan ashýy!..
 - Budan arğy amandyq sadağam!
 - Bókenshi, Borsaq qumadan týyp pa?!
 - Qashanğy shydaımyz?
 - Qorqa, qorqa tapqanyń osy ğoı!
 - Buğa, buğa boldyńdar ğoı osy!..
 - Etekbasty qyp óltirdińder ğoı osy, sender-aq!.. - dep bári de Súıindik, Súgirge qadaldy.
Súıindik bul sózderdi óz basyna tıgen qamshydaı sezip, qatty shıryqty.
Erik berse osy top myna beıbit jylqyğa tıip ketýden de taıynatyn emes.
Biraq jańağy sóılegenniń bárin baıqap qarasa, shetinen ataly aýyldyń adamdary emes. Bular joq-jitik sharýa kórinedi. Ataqsyz kópshilik. Bular bir qımyldy isteýin istep tastaıdy. Biraq salmağy kimge túspek?
Bárin bastap kep, jylqyğa tıgen, aýylğa shapqan Súıindik bolady erteń...
Osyny oılağanda Súıindik seskenip, shoshyp ketti. Malmen de, baspen de jaýap beretin osy Súgir, Jeksen úsheýi bolmaq. Ol atynyń basyn irkip tura qap, qatty zil tastap:
 - Áı, jigitter, toqta bylaı! - dedi. Jurttyń bári irkilip, sonyń aýzyna qarady.
 - Sózderińniń túri mynaý bolsa, báleńdi aýlaq tart! Men bul tobynda joqpyn! Bar áne, bara ber! Qunanbaı seniń shoshaığan jıyrma soıylyńnan qorqar dep pe eń? Qoryqsa búıter me edi? Sen jıyrma bolsań, ol júz, sen júz bolsań, ol myń bolady, áne! - dep, aýylğa qaraı ıek qaqty. Jurt jańa baıqady.
Aýyl men jartas jaqtan jáne eki jağadağy jota-jotadan myna qalyn jylqyğa qaraı jaı bastyryp kele jatqan kóp attylar bar eken. Báriniń de soıyly bar. Bireýleri kóldeneń ustap, keıbireýleri taqymyna qystyryp, nemese bilekterine ilip, súıretip alypty. Kem qoısa, júz qaraly soıylsoğar.
Bári de az ýaqytta jylqynyń ishine kirip, endi bastary qosylyp, Súıindikterge taman jyljyp keledi.
Súıindik sózinen són uılyğyp qalğan Bókenshi, Borsaqtar úndemedi. Bári de attaryn baıaý bastyryp, ana jıynğa qarsy júrdi.
Endigi basý aıtqan Súgir edi. Bókenshi ishinde, kóp kókala jylqysy bar, eń úlken baı osy bolatyn. Sózin aqyryn bastap:
 - Ağaıyn bar, el bar. Bizge de ese tıer! Aıtarmyz, jurt kelesine salarmyz.
Tek qyzý ústinde bále bastaı kórmeńder! - dep, jalyna sóıledi.
 - Osydan bále basy bolğanyń, sol báleniń taýqymetin týra óz moınyńmen kóteresiń! Qashan aıtyp eń deme! - dep, Súıindik bar sózdi bir-aq tujyrdy.
Jylqy ishinen bularğa qarsy qozğalğan qalyń toptyń tap ortasynda Qunanbaı bar eken. Uzyn tory at basyn shulğı tastap, kekilin jelpip sermep, jaı basyp keledi. Súıindikterge qarsy Qunanbaı bar tobymen kelgen joq.
Jylqydan beri qaraı biraz shyqqan soń óz qasyndağy kóp attyny keıin qaıtaryp jiberdi.
Qasynda on shaqty ğana úlken kisiler qalğan edi. Súıindikterge osy tobymen kep kezdesti. Pishini sýyq, yzğarly eken. Jýandyq yzğary "qaıte qoıasynnyń" ajary. Jota júnin úrpıtip, údireıip tur. Irge bermek emes. Atqa miner ataýlynyń, ásirese, Qunanbaıdyń syrt aıdyny osylaı keletin. Sonyń dombytpa ekenin bilse de, Súıindikter árqashan mundaı tústen yğysa júretin.
Bókenshi toby buryn sálem berdi.
Qunanbaı ernin qybyr etkizip qana, únsiz sálem aldy. Biraz úndespeı turyp baryp Súıindik:
 - Myrza, myna attylar ne? - dedi. Qunanbaıdy bar Tobyqtynyń atqa mineri "myrza" dep ataıdy.
 - Jaı, myna jylqyğa, otarğa shyğar aldynda, tańba bastyraıyn dep em.
Soğan jıylğan el, - dedi Qunanbaı.
Bul sóz odan ári órbigen joq. Jeksen burylyp artyna qarap edi. Kóshtiń aldy bókter adyrdan beri shyğyp qalğan eken.
 - Já, myrza, mynaý kele jatqan bizdiń kóshimiz edi Qystaýymyzğa kele jatyr ek. Munda bolsa, búıtip qapty. Bul qalaı boldy?- dedi.
 - E, sağan kóship kel degen kim bar? Omyraýlap, basa-kóktep kóshpeı-aq, habarlasyp, tildesip alsań netýshi edi? Kóshiń keıin qaıtady!
 - Ákim elge ıe, el jerge ıe emes pe edi?
 - Ákim aspanda turmaq pa eken? Iisi Shyńğystan Yrğyzbaığa qystaý tımesin degen kimniń buıryğy.
 - Bir Shyńğys demeseń, osy óńirde qystaýlyq jeriń az da emes, olqy da emes edi ğoı, myrza! - dep, Súıindik endi aralasyp edi. Qunanbaı ile sóıledi.
 - Eı, Kishekeń, Bóbeń, - dep bastady. Jigitek pen Bókenshini sypaıy aıtqanda osylaısha: "Kishekeń, Bóbeń" desetin. Qunanbaı qazir solardyń bar rýyn bir arağa jıyp ap, sonyń bar qaýymymen betpe-bet kinálasyp, júginisip turğan kisi tárizdi.
 - Ağa boldyń, buryn jettiń. Kóldeneń sozylğan Shyńğysqa kólbeı ornadyń. Yrğyzbaı az edi. Senen kishi edi. En Shyńğystan birde-bir quıqaly qystaý bermepsiń. "Ózge qystaý" deısiń... Shyńğys turğanda ózge jer qystaý ma? Men bolsam, endi qashanğy kóne bereıin. Qashanğy qur qalaıyn.
Yrğyzbaığa da Shyńğystaı arqa tirek pana kerek... Yrğyzbaı da etek alğan el boldy. Jatyń emes, týysqanyń. Ese bermeı, qýmadan týyp pa? - dedi. Daýyn da, baılaýyn da ózi aıtty.
 - Sonda Bókenshiden qansha qystaý almaqqa uığardyń, myrza? - dep, Súıindik endi bul salyqtyń kólemin baıqaıyn dedi.
 - Bókenshi Shyńğystyń bul tusyndağy bar qystaýdy beredi.
 - E, biz qaıda ketemiz, - dep, Jetpis kúıip ketti.
 - Shyğara qýylğan Bókenshi bolğany ma?
 - Aýyp ketsin degen sóz ğoı bul?!
 - Jan ashyrdyń joq bolğany ğoı! - dep, bağanağy kópshilik tağy qozdanaıyn dep edi, Qunanbaı Súıindikke qadalyp turyp, qamshysyn jańağy sóılegender jaqqa nusqap:
 - Toqtat, analaryńdy! - dep, aqyryp qaldy. Súıindik óz basyn arshyp, Qunanbaı jağyna taısalaqtap, jigitterine:
 - Áı, órekpime demep pe em, kóp shýyldaq?! Qysqart endi! - dedi. Jurt eriksiz basylyp qaldy.
 - Bókenshi, Borsaq! Qystaýyńdy alğanmen dalağa qańğytady dep pe eń?
Alsam, tekke almaımyn, berip alam. Osy Shyńğystyń óz boıynan qystaý berip alam. Ana Jigitek pen Kóksheniń arasynan baryp ornaısyń. Tóri - Talshoqy, yldıy - Qaraýyl, Balpań. Bar da sonda ornaı ber. Myna kóshterińdi qaıyryp, solaı betteńder, baılaýym sol! - dedi.
Osy kezde kúnbatys jaqtan jáne kúnshyğys jaqtan da birneshe attylar kep, Súıindik tobyna qosylyp edi. Batys jaqtan kelgen eki attynyń bireýi Súıindiktiń úlken balasy Asylbek bolatyn.
 - Bizdiń qystaýğa Jaqyp, Jortar qonypty... Endi qaıttik?! - dedi.
Shyğys jaqtan kelgen Súgirdiń kórshisi Qabas edi.
 - Bizdiń qystaýlarğa ‘Irsaı, Myrzataı, Úrker ornapty... Kóshti qaıttim?
Júk túsire almaı dağdaryp turmyz, - dedi. Osyndaı qystaýdan, ata qonystan aırylğan aýyldardyń jas, kári azamaty endi jan-jaqtan, tórtten-besten kelip jatyr. Báriniń tústeri surlanğan. Tútigip, yza kernep, býlyğyp kelgen kisiler.
Arttağy kóshtegi erkek-áıelderdiń - báriniń de narazylyğyn, qarğysyn, ashý-namysyn ala kelgen sııaqty.
Bókenshi, Borsaq toby kóbeıe berdi. Biraq Qunanbaı qaıysar emes.
Súıindik óz eliniń kúızelgenin tanyp tur. Óziniń de qor bolyp, aıaqasty bolğanyn ábden túsindi.
 - Qaıteıin, men qaıteıin?.. Jattan kórsek bir sári edi, - degende, Jetpis:
 - Ádilet degen quryğany ğoı! - dep qaldy.
 - Jan ashyrdyń bitkeni ğoı!..
 - Búıtkenshe, qańğytyp qýsashy, bul qor bolğan Bókenshi, Borsaqty! - dep, kópshilik tağy ashý jııa bastap edi. Dál osy ýaqytta Qunanbaı qasyna eki top attylar keldi. Aldyńğy toby on shaqty kisi. Muny bastağan Baısal eken.
Qasynda Kótibaq ishindegi eń irikti atqaminerler. Bular bastyğy Baısal bop kep Qunanbaımen ashyq, jarqyn sálemdesip:
 - Qonys qaıyrly bolsyn, myrza!
 - Qaıyry uzaq bolsyn!..
 - Mekeniń qaıyrly bolsyn!.. - desip, jabyrlap quttyqtap jatyr. Osy toptyń artynan ile, tağy bir top keldi. Bes-alty kisi edi. Muny bastağan shal -Qulynshaq. Torğaı rýynyń eń jýany. Qulynshaqtyń qasynda bes azamat balasy bar eken. Belgili "besqasqa" dep atanğan óńsheń jaýynger, naızager, batyr uldary.
Qulynshaq ta Qunanbaığa taqap kep:
 - Qarağym Qunanjan, amansyń ba? Qonysyń qaıyrly bolsyn!.. - dedi.
Bókenshi, Borsaq endi tanydy. Yrğyzbaı jalğyz Yrğyzbaı bop, myna zorlyqty istep otyrğan joq. Kótibaq, Torğaı, Topaı rýlarynyń da bar jýan, sodyrlary Qunanbaı isin quptağan tárizdi.
Súıindiktiń dáme qylary Kótibaq edi. Tym qurmasa, "bir toğa, berik Baısal Qunanbaı isinen syrtqary bolar" dep oılaýshy edi.
Astyrtyn ne sóz bolğan? Ne syr bar?.. Málim emes. Qalaı da myna ajaryna qarağanda, Qunanbaı ıisi Oljaıdyń bar jýandaryn túgel sońynan ertip alğan kórinedi.
Amandasa kelgen, qaıyrly bosyn aıta kelgen Baısal, Qulynshaq dál búgingi kún, qur amandasý emes, Bókenshi, Borsaqqa qyr kórsete kelip tur.
Qunanbaı sony ádeıi istetip otyr.
Muny jalğyz Súıindik emes, Jeksen de sezdi.
 - Apyr-aı, ata qonysym edi. Odan qala berse, osy jıyn, osy bárińniń kóz aldynda, keshegi kóktemde ğana, osy mynaý tastyń baýyrynda Borsaqtyń bir balasynyń qany tamyp edi ğoı. Er azamatymnyń qany tamğan jer edi ğoı! -dedi. Bul sóz - dál bul jıynnyń kútpegen sózi. Súıindik óz ishinen:
"Aldyrğan albyrt dep onyń nesin aıtty eken?" - dep, jaqtyrmady.
Qunanbaığa bul sóz tipti tosyn bolatyn. Ony daý ústinde dálel, dalbaı qylatyn kisi bolar demegen. Sondyqtan jaýabyn oılamaı aıtty. Jeksen aıtqan sózdi, Bókenshi, Borsaqqa tağy osy jerdi alýyna bir upaı qyp paıdalanbaq boldy:
 - Ne dep tursyn? Aljyğanbysyń? "Erim" deısiń! Eriń sol bolsa, seniń eldigińde ne qasıet qaldy? Ol er emes, Borsaq árýağynan sadağa... tipti Tobyqty árýağynan sadağa!.. Ol - sumyraı edi. Men sol sumyraıdy qurtyp, sonyn iz-tozy bitsin dep, bul jerdi, bul óńirdi ádeıi basqanyń mekeni etip turmyn. Sandalğan nesi? - dedi.
Bókenshi, Borsaqtyń qalyń jıynyna myna sóz taspen urğandaı tıdi.
Bárine de bir sátte Qodar óliminiń syry, Bókenshi jeriniń alyný syltaýy bir-aq sheshilgendeı boldy.
Buğan kelgende Súıindiktiń de shydamy taýsylyp edi.
 - Oıpyr-aı, ne deısiń? Átteń, aýzyńnan aınalaıyn Bójeı-aı, Qodar ólgende: "Bul shylbyr Qodardyń moınyna ğana túsken joq. Buıyrsa, Bókenshi, Borsaq, seniń moınyńa da túsken shylbyr bolar" dep ediń... Armanda ketipsiń ğoı, esil erim, Qodar-aı, - dep úni óship, atynyń jalyn qushyp, búgilip turyp qaldy.
 - Ýa, qara bet basym! Qara basqan qý basym! Men qýarğan ne etken ıt edim?
Oıbaı baýyrym!.. Baýyrym, Qodar - dep Jeksen ókirip jylap, atyn borbaılap, Qodar qystaýyna qaraı shaba jóneldi. Sol-aq eken, bar Bókenshi, Borsaq tegis:
"Oıbaı baýyrymdap" Jeksenniń artynan shaba-shaba jónelisti. Súıindik te solarmen ketti. Baısal men Qunanbaı bul arada endi tura almaı, úndemeı tomsarğan kúılerinde syrt aınalyp ketip edi. Qunanbaı óz ishinen: "jańağy sózdi oğat aıttym-aý, qap! - dedi. Biraq, Baısalğa da syr bergen joq. Qaıta, Bókenshiniń myna minezine syltaý izdep, ózinshe sony taptym dedi.
 - Qutyrtqannyń kim ekenin kórdiń ğoı! Shymbaıyna batqan soń, shyńyraýda jatqan syryn aıtqanyn kórmeımisiń? Qoltyğyna dym búrikken Bójeı. Anyq Bójeı. Tobyqty ishinde meni tosqan qandy qaqpan sol bolmaq qoı.
"Bereke-bereke" deısiń. Kiná kimde? Kórdiń be! - dep, Baısalğa qadala qarap aldy da:
 - Biraq, qudaı aqta, kórip-aq alarmyn! - dedi. Azdan soń Baısalğa qupııalaý qyp:
 - Sen Súıindik pen Súgir, Jeksen úsheýine aıt, kópti qozdyrmasyn!
Bassyn! Shyńğystyń qaı tusyna ornyqtyrsam da, ol úsheýiniń sybağasy olqy emes. Ókinbesin! Ókindirmeımin! Osy sertime sensin! - dedi.
Oljaıdyń alğashqy ornynda qalğan jıynynyń ortasynda turğan Maıbasar bolatyn. Ol tumsyq asyp shapqylap jylap bara jatqan Bókenshilerge qarap:
 - Ýaı, jarandar! Bul tústen keıin mańyraıtyn aqsaq qoı deısińder. Tipti ol emes... Myna Bókenshi eken ğoı tústen keıin mańyraıtyn. Kóktemde ólgen Qodarğa kúzemde kep súıekshi bolğan kimdi kórdiń? Muny kórgen kim bar deseńshi, - dep, qarq-qarq kúldi.
Kóktemde Qodardyń súıegine jan jolamaı ketkende, Jámpeıis pen Áıtimbet qoıshy ğana kep joqshy bop edi. Jeksen ol kúni óz aýlynyń qatyn-balasyn: "nege jylaısyń, kóziń aqsyn!" dep shetinen byqpyrt tıgendeı sabap, Qodar óligine jolatpaı qoığan. Jámpeıis pen Áıtimbetke, solardyń ózindeı qoıshylar, jany ashyğan kedeıler ğana bolysqan. Sonyń barlyğy eki ólikti Qutjan beıitiniń basyna aparyp, zar qağyp jylap, joqtap júrip, taza arýlap qoıyp edi.
Qazirde Qutjan beıitiniń eki jağyndağy jańa qabyrlar Qodar men Qamqaniki bolatyn.
Bókenshiniń barlyq azamaty shapqylap at qoıyp kep, osy beıittiń ústine shurqyrap, jylap túsip jatty. Súıindikter toby kelmesten buryn beıitterdiń basynda 3-4 qana adam otyr edi. Ol - Jámpeıis, Áıtimbet jáne bir-eki basqa qoıshy bolatyn.
Jaz boıy kele almaı, búgin kóshpen jetip, eń alğash eske alyp, quran oqyp otyrğan solar edi.
Keıin osylardyń ústine shýlap kelgen nópirdi kórgende, myna káriler tań boldy. Jylağannyń ishinde Súıindik bar. Ol bir jumbaq.
Ásirese, bulardy qaıran etken Jeksen men Jetpis... Ekeýi de úsh qabyrdy kezek-kezek qushaqtap:
 - Keshe gór, arysym, keshe gór!
 - Ağakem, keshe gór! - desip kep zar-zar etedi. Kózderinen shyn ókinish jastary ağyl-tegil shyğady.
Biraq Jámpeıistiń júregi jylyğan joq. Ol Qodar men Qamqanyń qaığysynan osy jazda birjolata beli búgilip, qatty solyp ketip edi.
Qamqanyń beıitin qushaqtağaly eńirep kele jatqan Jeksendi keýdelep qoıyp qap:
 - Óı, kóziń aqsyn, kóziń aqqyr óńsheń!.. - dedi.
Az ýaqytta úsh qabyrdyń basyna erkekter ğana emes, barlyq kóshterdiń áıelderi de, jas-kárisi de úıilgen edi. Qalyń el bolyp, zar eńirep, ýlap-shýlady.

     3

Bókenshi, Borsaq Shyńğystan qaıta serpilip kóshkenmen, Qunanbaı atağan jańa qystaýlarğa barmady. Qyzylshoqy, Qydyr, Kólqaınarğa jappa tigip qondy da, kóshpeı otyryp aldy.
Bul kezde ózge eldiń bári de qystaý-qystaýlaryna jetip, jaılasqan bolatyn. Qora basyna pishenderin tasý, tońyn aýdarý, qys jağatyn qılaryn qalap alý, mal qoranyń jyrtyq-tesigin bútindeý, úı sylaý, pesh túzetý sııaqty isteri qystyq mekeni bar elderdiń báriniń de tegis jumylğan naýqany.
Osyndaı isterden syrt qalğan jáne qaıda barary málim emes Bókenshi, Borsaq az kúnniń ishinde aýğan, bosqan el tárizdendi.
Qunanbaı jorğa Jumabaıdy Súıindik pen Súgirlerge jiberip: "Ana Qaraýyl, Balpań, Talshoqy boıynan tańdağan qonystaryn alsyn! Jáne jaılaýyna kóldeneń Shalqardy tutas alsyn! Biraq kópke muryndyq bolmaı, tez baryp ornyqsyn!" degen. Shyńğystan bir-bir qystaý alsa, Qaraýyl, Balpań tıse jáne, ásirese, jaılaýdağy eki ózen jeke menshikterine tıse, tipti ókinish joq.
Osymen Súıindik, Súgirler óz esepteri utylmaıtynyn bilgen soń, kósh-qonyn oılap, qybyrlaı bastap edi. Búgin ózge Bókenshige aıtpastan Súıindik, Súgir, Jeksender tań atysymen túıelerin ustatyp, arqan-jibin qamdap, jappalaryn da jyğa bastady. Bular osylaısha iritkimen ekshelgende, ózge Bókenshi, Borsaqtan jıyrma-otyz kisi atqa mindi. Endigi jıyn - sharýa jıyny.
Aralarynda zor deneli, orta jasty Dárkembaı bar.
Ol Qyzylshoqynyń shetki qonysynda otyrğan Jeksen aýlyna keldi de, Jeksen men Jetpisti shaqyryp:
 - Eldi tastap, bas saýğalap, qaıda barasyń túge? Tapjylma! Kóshpe! Ne kórseń, birge kóresiń! Jyqpa jappańdy! - dedi.
Jeksen qarsylasa almady. Jalğyz-aq qııalap:
 - Jandarym-aý, ne bilgenderiń bar? - deı berip edi.
 - Onan da qazir ekeýiń de atyńa min! Er bizge! Anaý Súıindik, Súgirge baryp sóz baılaımyz! - dedi.
Jeksen men Jetpis eriksiz erdi.
Osy top Súıindik pen Súgirge de kóp sóılegen joq. Buıryqtaryn sholaq aıtyp, kóshterin toqtatyp tastady. Súıindik bulardyń aıtqanyna amalsyzdan bağyndy da:
 - Al, biraq tapqan aqyldaryńdy aıtshy! Qylyshyn súıretip qys keledi.
Kempir-shaldy kúrkildetip, balanyń jağynan bozdağyn shyğaryp, qashanğy otyramyz? Qaıda baramyz? - dedi.
Dárkembaıdyń jaýaby ázir bolatyn:
 - Súıindik, Jeksen, Súgir - úsheýiń de aldymyzğa tús! Attaryńa min! Júr áne Bójeıge! Elden jyryla qashyp ońbaısyń túge! Bójeıge baramyz.
Ağaıynğa salmaq salamyz. Tipti jan ashyr joq bolatyn bolsa, arğysyn sodan ári kórermiz! - dedi.
Súıindik pen Súgirdi, Jeksendi qosyp alğan osy top dál osy kún túste Shyńğystağy Bójeı aýlyna keldi. Onyń qystaýy Toqpambet deıtin qalyń shalğyndy, mol toğaıly, eń bir quıqaly qystaý edi.
Bójeı óz atasy Keńgirbaıdan ata qonys esebinde mura qyp qalğan jer osy.
Bókenshi toby kelgen soń, Bójeı ilezde kisi jiberip, jaqyn jerdegi Baıdaly men Túsipti shaqyryp aldy. Ne de bolsa Jigitektiń aqyly bir jerden shyqsyn degeni.
Bu topta Súıindik sheshilip sóılegen joq. Kibirtiktep, qylğynyp sóılegendeı boldy.
 - Ağaıynyń kelip otyr. Aqylyńa qońsy qona kelip otyr. Ne deısiń?
Nusqaıtuğyn betińdi aıt! - dedi.
Bójeı munyn ishki syryn bilmep edi. "Dağdyly qorqaqtyğy, Qunanbaığa qarsy shaba almaıtyn ejelgi maımaqtyğy" dep, myrs etip, murt astynan kúlip qoıdy. Biraq Súıindik sondaı solğyn bolğanmen, ózge kópshilik olaı emes.
Onyń ajaryn súımeı, moınyn syrt qaıyryp, surlanyp otyrğan Dárkembaı Bójeıdiń kúlkisin sezip qap:
 - Bójeke, kibirtikteı-kibirtikteı boldyq qoı. Týra baspas toban aıaq bolğan soń ıyqqa ıt te, qus ta shyğad ta!.. Tek qana "shók-shók" deı bermeı, osy bizdi de el qylatyn, er qylatyn aqyl aıtshy! - dedi.
Baıdaly osyndaı er minezdi jaqtaıtyn. Týra aıtqandy súıetin, ózi de qaıratqa, qımylğa boı urğysh adam. Jigitektiń qol kúshi, kóbinese, osy Baıdaly basynan aıqyn kórinetin.
 - Óı, Súıindik, sen aqyldy myna Dárkembaıdan surasań etti. Erkektiń sózi myna kedeıde jatyr ğoı, mynaý er kedeıde! - dep keýdesin kóterip Dárkembaığa súısine qarady.
Bójeı bul tartysty áýeli qolmen emes, jolmen bastap kórgendi maqul dep bilgen. Qoldan kelse, bul joly Qunanbaıdy kelege salyp áshkerelep, kóp aldynda tentek qyp almaq. Myna kelgen Bókenshige, erteń bolatyn báleniń artyn da ashyp aıtyp, tanytyp qoımaq. Áýeli osydan bastaý laıyq.
 -Bóben, Borsaq baýyrymsyń. Sağan tıgeni - mağan tıgeni. Senen shet qalyp, amandyq, tynyshtyq izdemespin. Biraq Qunanbaıdyń degeni bolsa, seni men meni de tatý qyp, týysqan qyp qoımaq emes-aý. Talshoqy, Qaraýyl, Balpań degen jerlerdi atapty dep esittim. Osynyń túbin oılamaımysyń? - dep, bar jıynğa barlaı qarap, az úndemeı otyryp: - Munysy Kishekeń, Bóbeńniń jer japsary bir bolsyn. Eki atanyń urpağy jerles bolsa, tatýlyqtan ketedi. Jaqyn otyryp, bes tal kóde men bir urttam sýğa da qıtalasyp talasa bersin degeni.
Atadan násilge arylmas jik qalsyn degeni ğoı. Biraq onyń oılağanynyń bári birdeı erge basa bermes. Týysqandyğym týysqandyq. Kúnderdiń kúni bop, Talshoqy men Qaraýylğa keler bolsań, ornyń ázir. Barymdy ortağa sap, tús shaıyspaı-aq úlesemin. Ol ózi bir tóbe. Al, biraq odan buryn aıtysyp kóreıik.
Ara ağaıyn Kishekeń eken. Biz kirispeı kim kirisedi? - dep, Túsipke qarap otyryp, - ağaıyn kelisine mynaýyń tentek, mynaýyń zorlyq! - degendi aıtyp kóreıik.
Qalğan is pen sózdi sodan soń shesheıik... Maqul ma? - dedi. Bókenshi jıyny da, Baıdaly, Túsip te buny maqul desti.
Endeshe, Túsip, sen atqa min! Osy sózdi alyp, Qunanbaığa baryp, jaýabyn búgin ákel! - dep, Bójeı sózin bitirdi.
Túsiptiń baratyny osymen sheshilgen soń, Baıdaly:
 - Tek, jalğyz-aq, aryla sóıles. Aıtatynnyń bárin aıtyp kel. Buğa-buğa bolğamyz. At kekilin kesseń de, qatty aıtyp, el ókpesin túgel jetkiz! - dep, Túsipke ózi de ashýmen sóılep, nyq qaırat berdi.
Osy sózdi qatty ustap, Túsip sol kúni keshke Qunanbaığa kep sóılesti.
Qunanbaı Qarashoqyğa úlken báıbishesi Kúnkeni qystatpaq bolğan. Ózi sol aýylda eken. Túsip ekinti kezinde keldi de, Qunanbaıdy ońasha shyğaryp, dóń basyna otyryp, uzaq sóıledi. Alystan bastap, "bereke-birlik" keregin aıta kep, eń aıağynda:
 - Mynaý isińe Bóbeń emes, ısi Kishekeń de narazy... - deı berip edi, Qunanbaı buğan jalt qarap, qatty zekip:
 - Narazynyń joqshysy Kishekeń bolmaq pa? Endeshe mynaý Kereı, Ýaq, anaý Syban tegis narazy. Ońdy-soldyń bári ókpeli. Kimge ókpeli? Urlady, barymtalady, aq malymnyń esesin bermeıdi dep, dál Kishekeńniń ózine narazy.
Baıdaly, Bójeı, myna Túsip sen... dál senderge narazy. Bókenshini aıtqansha óz basyńdy aqtap al! Ury menen qaryndy tyıyp al! - dedi.
Túsip bul arağa qatty ashýlanyp edi, daýsy da qatań shyğyp ketti.
 - Teli men tentek qaıda bolsada bar bolatyn, Qunanbaı! Bójeı men Túsip ózi ury ma edi! Ara ağaıynnyń sózin aıttyń, qaryndastyń kóz jasyn aıttyń dep, tağy jazğyrmaq peń? Aq ta bolsam, joq syltaýmen tağy arandatpaq peń!
Bójeı, Túsip aram bolsa aıtarsyń! Aq bolsa, jazyqsyz bolsa, neńdi aıtasyń?
 - Aıtqanym aıtqan, jazyqtysyn, aramsyń...
 - Endeshe mine, zaýal ýaqty... sal moınyma aramymdy! - dep, Túsip dir-dir etip, júginip aldy.
 - Aramyń sol, Bójeı mağan qaqpan qurğanyn qoısyn! Bireýdiń syrtyn betke ustap júrip, mağan arnap oq atqanyn qoısyn! Endi osydan qoımaıtyn bolsa, ağash oğyn aıamasyn, tegis atsyn! Biraq qashan aıttyń demesin! Endigi kerdi tap ózi kóredi. Óz basy kóredi! Al, Kereı, Ýaqtyń malyn beresiń!
Bergizemin! Erteń ústińe sııaz qurğyzamyn. Bul bir. Ekinshi, Bókenshi sózinen aýlaq ketsin. Tartsyn aıağyn. Tart aıağyńdy! Ara ağaıyn sen emessiń. Sağan synatatyn sózim emes. Bále izdemeseń, kirispe! Kirisseń, alysqaly ádeıi kiristiń dep bilemin. Bar, aıt osynymdy!.. Tegis jetkiz Bójeı men Baıdalyğa! - dedi.
Sóz osymen bitti de, ekeýi eki aırylyp ketti.

     4

Osynyń erteńinde, túske taman Maıbasardyń eki at shabary - Qamysbaı, Jumağul shapqylap kep, Jigitek ishindegi Úrkimbaı aýlyna tústi.
Qystaýynyń janynda otyrğan alty úıdiń barlyq ıti abalap shyğyp edi, atshabarlar aqyryp, qamshy úıirip umtylyp, bezdirip jiberdi.
Árbir úıdiń esigin jamylyp, baspa ğyp turğan balalar da myna tentek qonaqtardan qorqyp, inge kirgen tyshqandaı, esikteriniń ar jağyna súńgip-súńgip ketti.
Úrkimbaıdyń úlken qońyr úıinde birtalaı erkekter otyr edi.
Úı ıesiniń ózinen basqa Qaýmen, Qarasha bardy. Bul ekeýi - Bójeıdiń jaqyn ağaıyndary. Úrkimbaıdyń kishkene tulymdy qyzy esikten qashyp kep ákesiniń qoltyğyna kirip ketti de:
 - Atshabar, atshabar! - dedi.
Atshabar kelse, janjal keletinin balağa sheıin sezetin.
Moıyndaryna bylğary sómke salğan, tósine qaqpaqtaı úlken-úlken jez znaktar taqqan eki atshabar úıge kirip kelgende, tulymdy qyz:
 - Áne, ánekı, áke! - dep, ákesiniń qoınyna jabysa tústi.
 - Óı, jandarym, nemene shýlatyp júrgenderiń? - dep, Úrkimbaı jaqtyrmaı qarsy aldy.
 - Is tyğyz, buıryq tyğyz... asyğyp júrmiz! - dep, Qamysbaı tórge shyqty.
Jumağul ot basyna bir tizelep otyryp qaldy. Qarasha:
 - E, ne buıryq? Nemene tağy: el kóshti, jaý jetti dep shetińnen? - dedi de, qabağyn túıip, Qamysbaığa ashýmen qarady. Biraq qyrys atshabar qaıysqan joq.
 - Buıryq sol, úı tigesińder. Qarasha, Qaýmen, senderdi izdep kelemiz. Osy Úrkimbaı, Qaýmen, Qarasha úsheýiniń aýyldarynda sııaz bolady. El jıylady.
Kereı, Ýaqtyń daýgerleri keledi. Elmen eldi aqyldastyramyz, urydan mal áperemiz deıdi...
 - Kim aıtady? - dep, Qaýmen tiksindi.
 - Áperetin kim? - dep, Qarasha qaıtadan qadaldy.
 - Urydan ápere me, joq, ury emeske de salmaq tússin deı me? - dep, Úrkimbaı da jalt qarady.
Sııaz degen mol shyğyn. Ol, kóp eldiń qalyń daýgerleri kelip ornaıdy degen sóz. Osy eldiń jýan, semiz, meshkeı bıleri, kúndiz - tústik, keshke - qonaq asy jep, asyqpastan aı jatady degen sóz.
Ejelden málim: qaı aýyldyń ústinde sııaz bolsa, sol aýyl mol shyğasyly bolmaq. Elden erekshe mazasyzdyqqa ushyramaq. Ulyq qaı aýylğa sııaz qursa, sol aýyldy qyryna alğany.
Qamysbaı bul otyrğandardyń sııazğa ońaı kóne qoımaıtynyn erteden biledi.
Starshyn men ağa sultanğa aıtpasa da, atshabarmen kóp qıtalasady. Biraq Maıbasar buıryğy qatty bolatyn. Bógelýge bolmaıdy.
 - Buıryq ulyqtiki. Qunanbaı men Maıbasardiki. Men shyğardy dep pe eń? -dep, Qarashağa syzdana bir qarady da, - bol, bolyńdar! Aqyldasyńdar da, úı qamdańdar. Úsheýińniń aýyldaryńdağy bar kıiz úıdi osynda ákep tigińder.
Soıys jaıyn aqyldasyńdar. "Jigitek áýeli elý qoı soıys úlessin" - degen.
Sony qaı-qaı aýylğa salamyz. Qazir osynyń jaıyn keńeseıik, - dedi.
Atshabarmen sóılesip sózge, jolğa jarymaıtynyn Qaýmen jaqsy biledi.
Sondyqtan ol eges sózdi molaıtpaı, jaqyndağy Baıdalymen aqyldasyp almaq boldy. Úrkimbaı men Qarashağa:
 - Ekeýiń beri qarańdarshy, - dep, biraz úndemeı qadalyp otyryp, - biz ğana emes, Jigitekke tegis kelgen selebe ğoı. Myna jerde Baıdaly bar. Bójeımen aqyldasýğa qashan bop túr. Qarasha, sen tez atqa min de, baryp Baıdalymen aqyldasyp, myna atshabarlardyń jaýabyn alyp kel! - dedi.
 - Durys, súıt! - dep, Úrkimbaı da qostady, atshabarlar da qarsy bolğan joq.
Qarasha lezde turyp, úndemesten júrip ketti.
Osymen atshabarlar ornyğyp otyryp, shaı iship jatty. Úrkimbaı olarmen jaýaptaspasa da, óz ishinen Maıbasar buıryğyna qatty ashýly. Bar Tobyqtynyń ishinde bir úı qazanyna aram as salmady dese, sol eń aldymen osy Úrkimbaı úıi bolatyn.
Atshabarlar kóp tosqan joq.
Úı syrtyna birneshe atty kisi dúsirletip kep, shapshań túsip, attaryn tez baılap jatyr.
Kelgen Qarasha. Qasynda Baıdaly men Qarashanyń ór atanğan ury túsirgish jigitteri. Jumağul atshabar qýlaý bolatyn. Ishinen mynalardyń kelisin jaqtyrmady.
 - E, ne ğyp ereýildep júrsiń báriń birdeı? - deı berip edi, Qojaqan degen uzyn qara jigit:
 - Atańdy jaý shapsa, birge shap degen. Senderge Jigitektiń bar malyn tartyp ápergeli keldik, - dedi.
 - Bar mal emes, elý-aq qoı kerek. Qalğan malyń kóp bolsa, ana ıesi kelgende jetektertersiń... Asyqqanyń ne? - dep, Qamysbaı zárlenip ashý shaqyraıyn dedi.
 - Sony áperetin osy senbisiń? - dep, Qarasha Qamysbaıdyń dál qasyna júgine otyrdy.
 - Men bolğanda qaıteıin dep eń?..
 - Sen, qanquıly, tamam eldi jylatyp boldyń ğoı, osy ıtarshylyqty qoıamysyń?..
 - Óı, sandalma árman! Odan da ana Baıdalynyń jaýabyn aıt.
 - Jaýaby ma?.. Endeshe jaýaby mine, - dep, Qarasha qolyndağy tobylğy sapty jýan qamshyny sermep jiberip, atqyp turyp, Qamysbaıdy bastan tartyp-tartyp jiberdi...
Maldasyn quryp otyrğan Qamysbaı da jalma-jan tura berip edi...
Úrkimbaı, barlyq osy úıdegi óz jigitterine aqyryn, buıryq etip:
 - Usta! Soı eki ıtti! -dedi.
 - Jumağul da, Qamysbaıda arpalysyp, aığaılap, boqtyq astyna ala bastady. Biraq on jigit yryq bermedi. Úndemesten jabylyp, ekeýin alyp-alyp soqty da, tizerlep basyp-basyp aldy.
 - Baıdalynyń jaýaby sol. Eki ıttiń baýyr syrtynan dúreni soğyp-soğyp, Maıbasarğa qyp-qyzyl josa qyp qaıtar, - dedi!.. Al!.. Tur bálem! - dep kep, Qarasha Qamysbaıdyń basyna ózi minip alyp, quıryğy men jonynan shyqpyrta berdi. Jumağuldy Úrkimbaı men ózge jigitter de sondaı sabady.
Eki atshabar taıaqty Jigitekten meılinshe jep alyp, bettegi qyzyl josa qandaryn aığyz-aığyz qylğan boıynda, súrtpesten shapqylap otyryp, Qarashoqydağy Qunanbaıdyń aldyna týra kep kirdi.
Qunanbaıdyń qasynda Baısal, Maıbasar bar eken. Jáne Qulynshaqtyń batyr uldarynan Nadanbaı, Manas otyr. Yrğyzbaıdan - Juman, Tólepberdi, tağy da basqa úı toly jigitter bar eken.
Qunanbaı áýeli ún qatpaı sazaryp otyryp baryp, azdan soń eki atshabardyń betine nusqap otyryp Baısalğa:
 - Mine, kórdiń be? Qaıtyp ağaıyn bolaıyn? Myna qamshy mynalarğa emes, mağan jumsağan qamshysy ğoı Bójeıdiń... Tur tegis! - dep, bar jigitke qatty aqyryp buıryq berdi. - Qazir baryńdar da, sol óz úıinde sabatqan Úrkimbaıdy qol-aıağyn baılap turyp, dál meniń aldyma súıretip ápkelińder! - dedi.
Basqa bir kisi bir aýyz sóz aıtqan joq. Qunanbaı da munan ári lám degen joq. On jigit atqa mine-mine shaba jóneldi. Ishinde Qulynshaq balalary birge ketti.
Osy top ymyrt jabyla Úrkimbaıdyń aýlyna jetip, barlyq aýyldyń erkekterin byqpyrt tıgendeı sabap júrip, Úrkimbaıdy óz úıinen súırep alyp shyqty. Úrkimbaı úıde qarsylasqanmen, taıaq tıetinin baıqağan soń, endi qaıtyp ún qatqan joq.
Betinde jalğyz tamshy qan joq. Ashýdan kókpeńbek bop, býlyğyp alğan edi.
Ernin tistep, qabağyn tastaı túıip ap, shydaı bermek boldy. Tysta munyń qolyn artyna baılap, bir semiz shabdar atqa mingizdi de, artyna Tólepberdi qarğyp minip aldy. Ashýly top Qarashoqyğa qaraı tasyrlatyp, shapqylap jóneldi.
Qazirde qas qaraıyp, ińir qarańğysy ábden bolğan eken.
Bular Shyńğystyń qalyń ishindegi Úrkimbaı qorasynan tómen bettep, ózendi boılap shaýyp keledi.
Az ýaqytta ózendi kesip ótetin bókter jolğa jetti. Endi kúnbatys jaqtağy Qarashoqyğa qaraı buryla berip edi.
Biraq aldarynda kóldeneń tusta bir top bıik terek bolatyn. Sonyń arasynan, bir sátte, qalyń nópir bop:
 - Qapta, qapta!..
 - Tús-tús!
 - Óltir ıtterdi, óltir! - degen qalyń shýmen, óńsheń bir kók attylar tıip kep ketti. Uzyn sany otyz-qyryqtan kem emes. Qoldarynda shoqpar men soıyl.
Qunanbaı jigitteri qarsy aığaılap:
 - Kelseń kel!..
 - Omaı!..
 - Tússeń tús! - dep, sapyrylysyp, aralasyp ketti. Bularda da soıyl, shoqpar saı edi.
Uzyn-uzyn aq soıyldar kezek-kezek qağysyp, sart-sart tıisedi...
Qarańğyda tosqaýylda turyp shabýyl jasağan Qarasha bolatyn. Oğan Baıdaly kúndiz buıryq berip:
 - Bir qımyldy isteýin istediń. Biraq endi saq bol! - degen.
Qarasha sodan keshki ymyrtqa deıin taý basynda, at ústinde júrgen. Keshki alakóleńkede Úrkimbaı aýlyna qaraı sýyt ketip bara jatqan qalyń shoğyrdy ol mezgilmen-aq kórip edi. Tegin emes ekenin de bilgen. Sodan shapqylap otyryp, taýdan túsip óz aýlynyń bes-alty jigitin atqa mingizip ap, joldağy Qaýmen jigitterin de atqa mingizip alğansha so boldy.
Ne de bolsa Úrkimbaı aýlynda jaýdy basa almaıtynyn bilgen són, osy qaıtar joldan kep tosqan.
Qarasha qara soıylğa myqty bolatyn. Óz aýlynyń jas jigitteri de shetinen at ústi tóbeleske moıymaıtyn, "izdegenge surağan" deıtin Qojaqan sııaqtylar edi.
Qoıan-qoltyq jerden jaqsy kılikti. Qunanbaı qolyn bul urysta bastağan Qulynshaqtyń batyr uly Manas. Ol aldarynan tosqaýyl bolatynyn bilgen kisideı eken. Analar qaptap qoıa bergende, túk sasqan joq.
Taqymyndağy qara shoqparyn sýyryp ala, bar jigitterine buıryq berip:
 - Al, saspańdar, kóp te bolsa qoryqpaı urys! Taımaı soq! - dep aralasqan.
Osymen, qalyń top japyr-jupyr birneshe ret aıqasty. Manas qolynan eki jigitek qulap tústi.
Tólepberdi bağanadan bir aqyl oılap alyp edi. Tipti úlken qysylshań bolsa, ol Úrkimbaıdy aýdaryp tastap ketpek bolatyn. Osy oıyn ózi oryndağansha, Qarasha kep jetip, eriksiz istetti. Qoly baılaýly júrgen Úrkimbaı, bir aıqasyp ótken ýaqytynda, Qarashanyń atyn tanyp qalğan. Sol arada aığaılap:
 - Qarasha, men mundamyn, meni aıyryp al! - degen. Qaıta aınalyp oralğanda, Qarashanyń qýğany, osy eki kisi mingesken, jeir qylań at boldy.
Jaqyptyń júırik shabdar aty jetkizbeı, kóp álek qyldy.
Biraq Qarasha qalatyn emes. Toptan jyryp alyp, qýyp ketti. Tólepberdi artyna alaqtap, aldyna qaraı almaı kele jatty. Úrkimbaı osy qystalańmen paıdalanyp, atynan ózi sýsyp, qulaı túsip ketti.
Osymen Jigitek Úrkimbaıdy aıyryp alyp qaldy. Qunanbaı jağynan bul túnde qolğa túsken kisi bolmady. Jigitek taýdy basyna kóshirip, uran sala berdi.
Sonymen toby kóbeıe bastady. Jan-jaqtan:
 - Qaıda? Qaıda?.. - dep andyzdap shapqan attylardyń saryny molapyp ketti. Osyny baıqap alğan Manas óz jigitterine:
 - Endi jónel!.. Qasha urysý kerek!.. Sal, qasha urysty!.. Al, tart! - dep, ózi bastap tartyp berdi...
Úrkimbaı bosanğannan keıin, olar josytyp shapqylap, taý asyp ketti.
Qunanbaı jigitteri qolğa túspese de, Jigitek qolynan qorqyp, qashyp ketti.
Úrkimbaıdy ákete almady, tastap ketti.
Bul túnde bar Jigitekke Úrkimbaıdy aıyryp alý da, kúndiz Qunanbaıdyń eki atshabaryn sabağan sııaqty, kúsh asyryp, bel bitirgen is boldy.

     5

Osynyń erteńinde kún raıy ózgeshe buzylyp, qys yzğary biline bastady.
Shyńğystan asa soğatyn qatty jel bar. Kóktemde bul jel ıgilik jeli. Qardy qağyp, bókter men shıdi qaraıtyp ketetin jel. Qystygúni de Shyńğys jeli sharýanyń dosy. Taý ishimen bókterde bir jumadaı, on kúndeı úzilmeı soqqanda, qys qystalańyn seıiltip, mal jaıylysyn keńeıtip, sharýanyń arqasyn jazyp ketetin.
Bul ózi ońynan soğatyn jel. Sondyqtan, onshalyq kóp sýyq ákeletin jel emes. Biraq, soğýynyń qattylyğy tym erekshe bolady. Bókterde qıyrshyq tastardy ushyryp soğatyn qara jel.
Shóp ataýlydan da qoı oty - myq jýsan men usaq, tyrbyqtaı betege bolmasa, óńge boıshań tamyry bosań shópterdi julyp, ushyryp áketetin ádeti bar.
Teginde Shyńğystyń asyl shóbi - myq jýsan. Bul qoıdyń yrysy. Al, qystaý ataýly qoığa jaılylyq jağynan bağalanady.
Qoıdyń quty Shyńğys bolğan soń, kóp eldiń jaqsy qystaý izdegende tyğylatyny da sol Shyńğys.
Shyńğystyń qara jeli ózge ýaqyttyń bárinde jaqsy bolğanmen dál kúzdigúni jaısyz-aq. Kúndi sýytyp, aspandy surlantyp keledi. Búgin qara jel bastalysymen, qıyrshyqtap qar da túse bastady. Bıylğy jyldyń eń alğashqy qary osy.
Sýyq jel kıiz úıde otyrğan aýyldardy tegis búristirdi. Shyńğystyń bókteri men qoınaýyndağy aýyldar bul ýaqytta qystaý-qystaýyna minbelep qonyp, kún raıyn bağyp otyr edi.
Búgin sol eldiń bári de kıiz úılerin jyğyp, júkterin qorağa tasyp, jyly úılerine qaýyrt kirip jatqan. Kópshilik osy qarbalasta bolsa, Qunanbaıdyń Qarashoqydağy aýly, as bergen aýyldaı, óz álegimen ózi uıqy-tuıqy bop jatyr.
Úrkimbaıdy ala almaı, kórgen qarsylyqty tegis aıtyp Manastar kelgeli, Qunanbaı aýlynan jan-jaqqa qaraı ústi-ústine shapqynshylar ushyrtyp ketip jatyr.
Keshegi Baısal bastağan barlyq úlkender jıyny osy aýyldan tarağan joq-ty. Olardyń ústine qazir mańaıdağy bar Yrğyzbaıdyń erkek kindiktisi túgel attanyp kelgen. Shapqynshylar ketken betterden ondağan, jıyrmalağan attylar, lek-lek, jele jortyp kelip jatyr.
Osy kelgen toptardan on shaqty jigitti iriktep shyğaryp, bastyğyn Maıbasar etip, Qunanbaı áýeli Bókenshige jibertti.
Qyzylshoqydağy Bókenshi áli de kóshpeı otyr edi.
Mynalar bara sala, tyğyz buıryq etip, Talshoqy men Qaraýylğa qaraı sol Bókenshini bir-aq kóshirdi. Súıindik, Súgirler osyndaı syltaýdy kútip, qos qanatyn qomdap otyr eken. Aldymen kóshken solar boldy da, ózge Bókenshiler de eriksiz tartyp ketti.
Búgingi kún kóshken jalğyz Bókenshi ğana emes, Qunanbaıdyń óz aýlynan kóshkender de bar edi. Ol Óskenbaıdyń úlken úıi - Zere otyrğan aýyl. Jáne sonyń qasyndağy Yzğutty, tağy birneshe Qarabatyr, Jýantaıaq aýyldary bolatyn. Qysy-jazy Uljandarmen birge kóship júretin Jıdebaı, Baraqty qystaıtyn aýyldar.
Qunanbaı bul ýaqytqa sheıin ol aýyldardy qystaýlaryna jibermeı, óz tobyn bir arada jıyp ustamaq bop kelip edi. Endi sýyq túskende, kári sheshesin jáne Uljan qolyndağy jas balalaryn tońdyryp otyra berýge bolmady.
Zere men Uljanğa bala ataýlynyń barlyğy: "Qystaýğa kósheıik, tońdyq" -dep salmaq salğan. Osymen Zere Qunanbaığa ursyp, eriksiz búgin kóshetin etti.
Osy aýyldaryn kóshirip, jóneltip bolğan soń, Qunanbaı dál búgindeı Shyńğys óńirindegi ábiger men qarbalasty tez paıdalanbaq boldy.
Bağana, tańerteńnen beri ústi-ústine kelip jatqan attylar qazir tús kezinde qalyń nópir, úlken qol boldy. Tegis soıyl, naıza, aıbalta, shoqpar ustağan, shabýyl men soğysqa ázirlengen qol.
Bul kelgender Yrğyzbaıdan basqa Torğaı, Topaı, Jýantaıaq, Ánet, Saq-Toğalaq sııaqty rýlardyń toptary. Jáne bir qalyń nópir Kótibaq bolatyn.
Osy elderdiń bári de Shunaı, Shı, Jıdebaı, Qydyrdan bastap Shyńğysqa sheıin sozyla qystaıtyn elder. Qarashoqyğa jaqyn keletin qystaýlardyń elderi.
Dál shańqaı tús kezinde, Qunanbaı shart kıinip, Baısal, Maıbasardy ertip tysqa shyğyp, barlyq elge:
 - Al, ağaıyn, min endi tegis attaryńa! - dep aığaılap turyp, buıryq etti.
Jurt japyr-jupyr atqa mindi, Yrğyzbaı jigitteri qarýlaryn qolğa alğan.
Ózge el de tegis qarý aldy.
Bul ýaqytta jel qataıyp, kún sýytyp, tańerteńgi qıyrshyq qar endi betke sabap, qalyńdap túsip tur. Aınala bulyńğyr. Shyńğystyń bıikterinen búktetilip, býlyğyp túsip, ağyndap etip jatqan tumandy shańyt ta bar eken.
Qunanbaı uzyn tory attyń ústinde turyp, aınalağa, kún reńine qarap alyp, ishinen: "Qol qarasy kórinbeıdi, munysy tipti jaıly" - dedi.
Qastarynyń arasynan túsken eki saı ajymy bolýshy edi. Sonysy qazir tereńdep, qatty túıilip alypty. Betinde uzaryp qaraýytyp shyqqan túkter bar.
Úlken, ótkir jalğyz kózi qantalap, shapshań qarap, jalt-jult etedi.
Jurt tegis atqa minip bolğan soń, eki jağynda turğan Baısal men Maıbasarğa qarap, buıyra:
 - Bas! - dedi.
Qara qatqaq bolğan bókterdi dúbirletip, tasyrlata basyp, qalyń qol Jigitekke qaraı tartty.
Qoldyń aldynda Qunanbaılar. Qatty júrip, saý jelip keledi.
Qunanbaı qoly osy kúni tús aýmastan, Toqpambettiń batys jağyndağy salbyrağan tumsyqqa jele-jortyp, shyğa-shyğa keldi.
Bójeı qystaýy qozy órisindeı jerde tur. Qorağa kirgen eken. Múrjelerinen sary qıdyń tútini byqsı, shalqyp shyğyp jatyr. Qoranyń aınalasynda, munda da nópir kóp eken. Biraq jaıaý júrgender. Dál qoranyń óz janynda, saı turğan attar biren-saran ğana.
Qunanbaı tez baıqady. Ertteýli attyń barlyğy da, qystaýdan joğary, tómen sozylğan toğaıly qalyń shabyndynyń boıynda óreleýli júr eken...
Yrğyzbaı jağynan shyqqan qalyń qoldy kórisimen aýyldağy barlyq jıyn attaryna qaraı asyğa júgiristi. Qoldarynda, soıyl, naızalary bar. Qarsylyqqa bekingen jıyn. Endi bir azğantaı aıal bolsa, bular da tegis atqa minip alatyn sııaqty. Onda qarsylyq, shappa-shap kelgen soğysqa aınalmaq. Osyny eseptep alğan Qunanbaı pushpaq tymağynyń qulağyn baılaı bere, tory atty tebinip qamshylap alyp:
 - Qapta, qapta! Oljaı, Oljaı! - dep, uran salyp, ağyza jóneldi. Barlyq qalğan qol da aığaı salyp:
 - Yrğyzbaı! Yrğyzbaı!
 - Topaı! Topaı!
 - Oljaı Oljaı! - degen urandarmen dúrk jóneldi.
Qatty jel kúni qaptap janğan qaýdaı bolyp, jer kúńirentken jaıyn ún shyqty. Ý-shý, dúr-dúr etip, dúrildegen dúleı kúshtiń sýyq úni.
Bójeı aýlyndağy jıynnyń sany, mynaý qoldan sonağurlym azğana.
Jigitek, tegi saılana almaı, qamsyz qalğan sııaqty. Soğys bolsa, mundaıda burynğy kópke málim ádet boıynsha: "turysatyn jerin aıtsyn" desip ap, sodan keıin qol jııushy edi. Qunanbaı ony istemedi. Shuğyl keldi.
Bójeı qasyna qazir jıylğan, Shyńğys ishindegi Jigitektiń ğana biraz qaýymy. Oıdağy Balpań men Shıdegi Jigitek habarsyz qalğan.
Tipti taýdağynyń kóbi de búgin qorağa kirýdiń ábigerinde.
Isi Bókenshi ishinen, qazirde Bójeı qasynan tabylğan on shaqty qara sharýa ğana. Olardy bastap kelgen Dárkembaı edi. Jıdebaı, Musaquldan, Qydyr men Kólqaınar, Qyzylshoqydan soıyl ustap Qarashoqyğa qaraı shapqylap ketip jatqan lek-lek attylardy kórip, Dárkembaı: "Osy tegin emes. Jigitekke qarsy, Bójeıge qarsy jıylyp jatqan qol" dep baılağan.
Bójeıge de, ózge Jigitekke de, bağana tústen buryn kep, Qunanbaı jağynyń jamanatyn jetkizýshi dál sol Dárkembaılar bolğan...
Jolshybaı Baıdaly men Qarasha, Qaýmen, Úrkimbaıdy da atqa mingizip, asyqtyryp ertken solar.
Qazirde Bójeı qorasynyń aldynda turğan qyryq shamaly kisi bar.
Bulardyń ortasyndağy Bójeıdiń ózi. Qasynda, Bójeıdi jalğyz tastamaıyq dep qorshap qalğan sol Dárkembaılar jáne Baıdaly, Qarasha, Úrkimbaı, Qaýmen, Qojaqandar edi.
Bul sııaqty egde kisilermen qatar, Qunanbaı shabýylyn tosyp turğan bir top jas jigitter de bar. Ol Qaýmenniń eki myqty balasy Bazaraly, Balağaz, Qarashanyń balasy Abylğazy.
Jáne Jigitek ishindegi ózge jankúıer ağaıynnyń jas azamattary Beısembi, Ábdilda, Oralbaı degender bolatyn. Bular áýeli:
 - Keńgirbaı, Keńgirbaı! - dep uran salyp, jaıaý bolsa da, qoldaryna shoqpar, soıyldar alyp, qystaý janynda turğan besti-ondy ertteýli atqa minip, qarsy shyqpaq edi.
Baıdaly aqyryp buıryq etti de:
 - Toqta! E, myna Bójeıdi jalğyz tastaýshy ma ediń? Ólseń, qasynda ól! -degen... Qunanbaılar taqap qaldy. Irkiler emes. Aıbar shegip, soıyldaryn kóterip ustap, jalanyp keledi.
 - Qap, qor boldyq qoı! Qapyda qalğan basym! Qapyda kettim ğoı tağy da! -dep, Bójeı qatty shıryqty. Bulardyń azğana senimi qystaýdyń joğarğy jağy men tómengi jağyndağy jigitter edi. Olar attaryna jetip qalğan eken. Besten-onnan toptalyp, soıyldaryn kóterip, jaýğa qaraı josytyp kóldeneńdep shaýyp berdi. Biraq aldy solaı bolğanmen, arttağy kópshiligi attaryn tez ustap mine almaı jatyr.
Endi Oljaı qoly bul jaıaýlardyń kópshiligin atqa mingizbeı basatyn boldy.
Qunanbaı shaýyp kele jatyp, oń men soldyń eki jağyna da júz qaralydan eki qalyń topty jyra jóneltti. Solar órede júrgen attardy qıqý-aığaımen shoshytyp bezdirdi.
Soıyldyń astyna alyp, ústerindegi er ataýlynyń barlyğynyń qastaryn talqan etip, qıratyp júr..
Jigitek jağynan alğash atqa minip qarsy shapqan seldir toptar Qunanbaı bastap kele jatqan qalyń nópirdiń ózin janaı shaýyp edi. Olardy da kóptiń seli basyp ketti.
Eki jaqqa bólingen toptarynan basqa, Qunanbaıdyń artyndağy nópirdiń ózi de tipti mol.
Kóldeneńnen kılikken jigitterdiń attary áp-sátte oınap shyğa berdi.
Bir jigitke taq qyryq-elý soıyl qarsy kelgen bolý kerek. Op-ońaı uıpap ketti.
Attaryna jete almaı, jaıaý qalğan jigitter, ózderiniń ústine barğan qalyń toptarmen:
 - Qaıt! Qaıt! - dep turyp, jaıaý kúıde soğyspaq edi. Biraq atty men jaıaý soğysa alsyn ba? Attyń ekpinimen kep soıyldy soqqanda, at ústindegiler jaıaýlardy qağyp jyğyp, domalatyp-domalatyp ketti.
Osymen qystaýdan oqshaý ketken azamattyń barlyğynyń da eriksiz tıtyğy qurydy. Kóptigine senip, órkeshtenip alğan jáne mynalardyń qamsyzdyğyn kórip, birjolata dandaıysyp alğan jaýlar endi uran menen aıqaı-shýdy tipti qatty údetti.
 - Aıdos! Aıdos!
 - Yrğyzbaı! Yrğyzbaı!
 - Topaı! Torğaı! Topaı! Torğaı! - dep, arğy urany Aıdosty bir atap, odan qala berse bergi árýaqtaryn da jıi shaqyra júrip, Jigitek jigitterine taqaı bergende:
 - Qyr! Joı! - dep barynsha shoshytyp, zárin shashyp keledi.
Endi bóget ataýly japyrylyp bolğan soń barlyq qoldary jan-jaqtan qystaýğa qaraı lap berdi. Jer-dúnıe azan-qazan. Ý da-shý aığaı men tasyr-tusyr álekke toldy. Nağyz shabynshylyqtyń jat saryny basty.
Bójeı toby áli kúnge qystaý aldynda edi. Barlyq bul aradağy jıyn soıyl shoqparyn kóterip, arqa júnin úrpıtip er tağydaı tapjylmaı turğan-dy. Endi aınalanyń barlyğyn jaý alğan soń, Baıdaly qatty daýystap:
 - Bitti ğoı! Sharasy qurğyr bitti ğoı! Tart endi, qorağa tart! Esik-esikti alyp turyp, qorağa kirgizbeı ólisip kóremiz! - dep, bar jıyndy solaı bastady.
Ortalyqta, úlken esik aýzynda Baıdaly men Bójeı. Bulardy qorshağan óńsheń er jastar, Bazaraly, Balağaz sııaqty, Qojaqan sııaqty myqty jigitter bolatyn.
Jaý ataýly qalyń nópirmen qoranyń ústine aqtaryldy. Shapqylağan kúıinde ağylyp kep, úıilip jatyr. Barlyğynyń úıirilgeni Qunanbaıdyń aınalasy eken. Buıryq, ámir kútkender. Tap ortada Qunanbaı. Atynyń ústinen áli túspeı tur.
Dál osy kezde, qoranyń ishinde, Dárkembaı Bójeı men Baıdalynyń arasynan entelep kep, sıraqty myltyqty kótere berdi.
Qoranyń ishki jağynan jańa júgirip kep edi, qaıdan alyp shyqqany belgisiz, qulağy qaıyrýly, bilteli qara ot qoısa tars bergeli tur. Asyğysta Bójeıdi topshysymen qağyp, ótinish etip:
 -Mynaý soqyr aıaıyn dep turğan joq. Tağy da túbimizge jetti ğoı. Atamyn!
Jaıratamyn! - dep, shaqpağyn shağa berip edi.
Bójeı ony qatty serpip jiberip, toqtatyp:
 - Atpa, tart bylaı! Arýaq bary ras bolsa, budan kelgen kerdi kórermin! -dedi... Bul kezde Qunanbaı aığaı salyp, buıryq berip:
 - Alyp shyq shetterinen! Súıretip shyq inderinen! Qol-aıağyn baılap ap shyq óńsheń toń moıyn quldyń! - dep, Maıbasar bastağan barlyq Yrğyzbaıdy qorağa qaraı jaıaý qaptatty.
Olar esik-esiktiń aldynda irkilip qalğandyqtan, Qunanbaı tağy aqyryp:
 - Qapta, tús attan! Qapta tegis! - dep, Kótibaq, Topaı, Torğaı jigitterin de tutas aıdap saldy.
Baıdaly men Bójeıdiń qasyndağy Bazaraly, Balağaz, Dárkembaılar qatty-aq qımyl etip edi, Biraq, qalyń nópir úrkip kirgen qalyń qoıdaı bop, kernep basyp ketti.
Tóbesi alasa qoranyń ishinde Bazaraly, Dárkembaılar soıyldaryn da qulashtap turyp sermeı almady. Az-aq ýaqyttyń ishinde qalyń-qalyń topyrlar Jigitektiń qyryq kisisin tağy da uıpap, jeńip aldy. Jigitekterdi súırep-súırep alyp shyğyp jatyr.
Qarasha men Úrkimbaıdan bastap, jas jigit ataýlynyń barlyğyn tysqa shyğara sala, bes-on kisi jabyla túsip, torsyldatyp dúre soğa bastady... Beti qan, omyraýy men syrty qan bolğan Qarasha, Dárkembaılar tilin tartpaı, barlyq qarğystyń bárin Qunanbaıdyń dál ázine arnap, aığaılap aıtyp jatyr.
Biraq kóptiń shýynyń ishinde ol sózder Qunanbaı qulağyna jetken joq. Alyp shyqqannyń bárine qarap:
 - Saba, sal dúreni!! Aıama!.. Qarsylasady ğoı bul Jigitek? - dep, óz buıryğymen sabatyp turğan Maıbasar.
Talmastan, bógelmesten qamshy jumsaıtyn jalań qaqqan jigitter bar.
Solardyń basy eki atshabar: Qamysbaı men Jumağul.
Qunanbaı alğashqy shyqqandarğa qarap turğan joq. Olarğa berilip jatqan jazany da elegen joq. Úlken qoranyń úsh esiginen shyğaryp jatqan Jigitekterdiń pishinderine ğana qadaldy.
Kútkeni, tisin basqany bireý-aq. Mine endi, eń sońynda ony da alyp shyqty.
Bul - Bójeı. Ózgelerdeı emes. Ázir qyry synbağan kúıde, óz erkimen shyğyp keledi. Bas kıimi - pushpaq tymağy da ózinde. Basqalarsha ústi de jyrtylmağan.
Iterip shyğarğan da kisi joq. Tek eki jağyn, aldy-artyn qamalağan Yrğyzbaı ğana kóp eken.
Qunanbaı atyna qamshy basyp jiberip, omyraýlatyp keldi. Munyń qasynda turğan Baısal da osy kezde qatty tebinip, qatarlasyp kep qap edi, Qunanbaı Maıbasar men Qamysbaığa aqyryp ámir etip:
 -Soq dúreni! - dedi.
Bójeıdi sol sátte Qamysbaı men Jumağul ekeýi jağadan alyp julqyp, jyğyp saldy.
 - Sal dúreni! Artyn túrip qoıyp soq! - dep, Qunanbaı qalshyldap kep, tónip tur.
 - Kóziń aqqyr, kóziń aqsyn! Eı, Qunanbaı, arýaq qany... Qarğys atqyr! -dep, Bójeı aığaı salyp edi, osy kezde ony jyğyp salyp, tony men shapanyn túrip tastap, Qamysbaı qamshyny qaıqaıta kóterip aldy. Bójeıdiń eti appaq eken. Beli men arqasy ashylyp, kóldeneń jatyr. Barlyq qalyń jıyn dál osy sátte jym-jyrt bop tyna qaldy.
Qamysbaıdyń qamshysy sermelgen boıynda Bójeıdiń arqasyna tóne bergende, bireý kelip, óz denesimen Bójeıdi jaba bere, qulap kep tústi.
Bul Qunanbaımen ere kelgen Kótibaq Pusharbaı edi. Bójeıdiń Kótibaq ishindegi qurdasy, dosy bolatyn.
 - Ýa, jetti, jetti ğoı, Qunanbaı! Arasha, arasha, - dep aığaılap jyğyldy.
Qunanbaı buğan qatty zárlenip, ottaı kúıip, ashýlanyp ketip, óz qamshysyn ıirip kep:
 - Soq dúreni! Ózine de soq bul ıttiń! - dep aqyryp jiberdi. Sol kezde Qunanbaıdyń qaq qasynan qatty ashýly aığaı shyqty.
 - Boqty soğarsyń! - dep, sańq etken Baısal edi... Qunanbaı buğan atyp jiberetindeı bop jalt qarap turyp, buzylğan túsin anyq tanydy. Biraq óz degeninen qaıtqan joq.
 - Soq! Ekeýine de soq! - degende, Maıbasar bastağan Yrğyzbaı men atshabarlar batyrlatyp jóneldi.
Bójeıge de, Pusharbaığa da qamshy tıip jatyr.
Baısal endi óz atyn kımeletip, Maıbasardy qağa-mağa Pusharbaıdy aıyra berdi. Barynsha aqyryp, aığaı salyp:
 - Kótibaq! Kótibaq! Er, sońymnan, Kótibaq! - dep uran salyp, bar Kótibaqty bir-aq sátte ekshep aldy. Qalyń nópirmen Qunanbaı tobynan lezde bólinip ap, Jigitek jaqqa shyğa berdi.
Biraq bul arada oğan qosylyp, tóbeleske shyğarlyq Jigitek toby mardymsyz. Sondyqtan ol Qunanbaı qolymen soğysqan joq. Osy arada ashýmen býlyğyp kep, Bójeı úshin, Pusharbaı úshin, barlyq ağaıyn el úshin namysy qaınap, jany ashyp, Jigitek jaqqa jarq bergeni anyq.
Jurttyń bárine de bul jaı op-ońaı tanyldy. Maıbasarlar endi budan ary Bójeıdi ura almady. Bosatyp, turğyzyp jiberdi.
Bójeı turyp alyp, anadaı jerde syrttap bara jatqan Qunanbaığa aığaılap:
 - Áı, Qunanbaı! Men seni oqtan aıap em jańa, sen meni otqa saldyń ba?
Osynyńdy umytpa! - dep qaldy.
Qunanbaı Kótibaqtan basqa qalğan qolyn iriktep alyp, áli de qalyń nópir bolyp, Qarashoqyğa qaraı tartty.


     JOLDA

     1

Beıýaq edi. Kesh qarańğylyğy qoıulanyp keledi. Úlken úıdiń burysh-buryshynan qaraýytyp tún týyp, tutasyp kele jatqan tárizdi. Jıdebaıdağy qystaýdyń eń úlken bólmesi osy. Kilemdi, tekemetti, alashaly, kórpeli, meımandos, mol úı. Abaıdyń kári ájesimen, óz sheshesimen birge turatyn úıi osy edi.
Áli sham jağylğan jok, jurttyń kóbi tysta mal jaılap júr. Shyńğys jaqqa qarağan terezeniń aldynda qos tizerlep, eki shyntağyn terezeniń aldyna salyp, ıegin qoldarynyń ústine qoıyp Abaı otyr. Budan basqa oń jaqta, jer tósektiń ústinde bala ýatqan Zere bar. Tizesimen terbetip otyrğany - Aığyzdan týğan nemere qyzy úsh jasar Kámshat. Kári áje kúndegi mashyğy boıynsha besik jyryn aıtady. Óte bir ózgeshe, eski jyr. Abaıdyń óz ájesinen basqa eshkimnen estimegen jyry. Biraq kári ájesiniń ózindeı sonshalyq  jaqyn, ystyq, súıikti jyry. Kishkentaı kúninde Abaı ózi de kesh saıyn osy jyrdyń terbeýimen uıyqtaıtyn. Sol kúnderden bir yrğağy aýyspağan, bir sózi de ózgermegen, ana júregindeı aınymas jyr. Osyndaı qońyr keshtiń qońyr kúıi. Beıýağyna jetken ájeniń ámirlik kóı-góıi. Syrt qarap otyrğan Abaı ájeniń keıde sherli, keıde meıirban raqym kúıin ózin terbetip otyrğandaı sezedi. Aıaqtalmaı sozyla tússe eken deıdi.
Osy qystaýğa qonğannan beri kesh saıyn Abaı eshkimge bildirmeı, eleýsiz ğana ájesimen ońasha qalady.
Nege qalatynyn ájesine de aıtpaıdy. Jalğyz-aq kesh batyp, qorağa mal keletin ýaqyt taqalğanda, kishi sheshesi Aığyzdyń úıine baryp, myna kishkene qaryndasy Kámshatty kóterip, erkeletip oınap júredi de, aqyrynda ájesine ákep beredi.
Kámshat tez uıyqtamaıdy. Qazirde de, ala kóleńkede kári ájesi baıqap otyr: án toqtaı qalsa, kishkentaı qyz qaraqattaı qap-qara kózderin ashyp alady.
Uzyn kirpigin uıqyly-oıaý qağyp, "tağy aıt" degendeı qyńqyldaı bastaıdy.
O da qunyğyp alğan. Osyndaılyq beıýaq shağyn Abaı árqashan únsiz, jym-jyrt qana ótkeredi. Ózimen-ózi ğana bolýyn súıip, saıaq qalady. Eger ol keı kúnder bul shaqta tysta bolsa, japa-jalğyz tóbe basyna shyğyp ketedi. Qyr keshi bunyń bir uğymsyz ámirshisi, súısindire múlgitken zor muńdasy tárizdi.
Qulağy ájesinde, eki kózi sonaý alys kóktaý, qatparly qalyń Shyńğys jotasyn qydyrady.
Jıdebaıdan jıyrma shaqyrymdaı jerdegi Shyńğys keshki shaqta ymyrt jabyla, kókshildenip, sýyq tartyp alystaı beredi. Jaıyn kúshtiń jotasy tárizdengen qalyń aýyr jotalar men qatań sýyq serek tastar bolsyn, barshasy da jym-jyrt qana sileıip, túnge beıim usynyp barady.
Sońğy kúnder ol taýlarda ne hal bolyp jatyr. Bul aýylğa ázir málim emes.
Biraq Borsaq, Bókensheniń Qarashoqydan qýylğany, kúńirene kóship ketkeni anyq. Qalyń Shyńğys, qatparly bókter bul kúnderde páleli bókter ekeni anyq.
Abaı sony ğana biledi.
Taýdan soqqan salqyn yzğar, qatal minezderdiń yzğary tárizdi. Yzyldağan sýyq leptiń qarsysyna ana jyry, meıir-shapqat jyry ún qosady. Qushağyna tartqan ózgeshe kúsh, bar dúnıeni ózine bağyndyrar orny bar, baıaý da bolsa, basym saz. Abaı birtúrli seıilip, ishteı serpilip alyp, taý jotasynan bıiktep, aspanğa qarady. Tolyq aı ashyq kókti qalqyp, syzyp kelip, bir top shoğyr qara bultqa kirdi. Kirdi de qyzyq kúıge tústi. Abaı soğan qarap ózge jaıdyń bárin umytyp, ańyryp telmirip qaldy.
Qara qoshqyl kilegeı bulttyń joğary shetin ala kirgen aı, bir kórinip, bir súńgip, mashyğynan tys jyldam júrip, dál jasyrynbaq oınağandaı qubyldy.
Keıde birjolata bilinbeı batyp ketip, artynan tez jarq etip, kúlip shyğa keled te, lezde baryp tağy shomady.
Kelesi sátte kózin qysyp, syğyraıtyp, ádeıi oınağandaı bop, bir jaq shetin ğana kórsetip, syzyp qalqyp otyrady da, tağy da sóne qalady. Abaı dál mundaı bolyp qubylğan oınaqy aıdy eń alğash baıqağany osy edi. Tağy bir ret aı sheti qyldyryqtaı bop kórine túsip, sene qalğanda, eriksiz kúlip jiberdi...
Mynaý aı dál bir quldyrağan jas bala tárizdendi... "Qý shunaq, tátti qylyğy bar bala".
Bir sátte esik artynda tasyrlatyp, saldyr-gúldir asyğyp kele jatqan aıaq dybystaryn estidi... Saqyldap turyp, kúle qashyp, júgirip kele jatqan Ospan eken. Artynda bireý ekshelep qýyp keledi. Qýğynshy baqyra jylap, ólerdeı kúıip kele jatqan Smağul. O da Abaıdyń inisi. Aığyzdan týğan. Smağul Ospanmen túıdeı qurdas.
Abaı tereze aldynan atyp turyp, Ospannyń anağan bir zorlyq qylyp kele jatqanyn sezip, aldynan shyğyp ustaı aldy. Smağul da kep Ospanğa jabysa tústi. Óz úıine jetip alğan Ospan endi tóbeleske ázirlenip, qarsy aınalyp:
 - Al, qaıtesiń? - dep, Smağuldy jağadan ala bergende, Abaı ekeýin aıyryp jiberip, Smağulğa qarady.
 - Nemene, ne qyldy? - dep edi, Smağul qorsyldap, jylap qoıa berdi:
 - Quljamdy, qyzyl quljamdy urlap mynaý...
 - Qashan? Áı, jylaýyq! - dep Ospan áýeli kúlip alyp, artynan ótirik qors-qors etip jylağan bop: "Kijil quljám" dep, Smağuldy mazaq qyla bastady...
Abaı Ospanğa tap berip zekip:
 - Ber quljasyn! - dedi. Ospan:
 - Alğam joq, ótirik!.. - dep, tana berdi.
Biraq Abaı yryq bermedi. Tinte bastady. Ospannyń tintý bermek oıy joq.
Barynsha bulqynyp, Abaıdan sytyla qashyp, pesh qasyna bardy. Eki qolyn artyna ustap, buryshqa keptele tyğylyp turyp aldy. Dál janynda úlken bıik shelekke ashytyp qoığan túıeniń qymyzy bar.
Uljannyń kúz ýaqytynda Zere men balalarğa ázirlep otyratyn ağy osy.
Ospan ádeıi sol arağa tyğylyp tur. Abaı qyspaqqa ala berse, sol shelektiń bir septigin kórmek. Tipti bolmasa shelekti qulatyp, Abaıdyń ózin de shataqqa uryndyrmaq. Ózinen qaıraty artyq ağağa sodan basqa munyń ister dármeni joq.
Ospannyń shataq izdep turğanyn tanyğan Abaı endi ony súıregen joq. Biraq qatty yza bop, Smağulğa bolysyp kep:
 - Shyğar shapshań quljany! Kórset qolyńdy! - dep turyp Ospannyń qulağynan alyp, aıamastan julqyp buraı bastady. Ospan aığaı salyp shyńğyra berip, kúbi shelektiń betindegi asjaýlyqty aıağymen bir sydyryp túsirdi.
Shelektiń ózin qağaıyn degenine Abaı jibermedi. Sonymen kelesi bir sátte Ospan aığaıyn zoraıta berip, qolyndağy qyzyl quljany qymyz ishine "shóp" degizip tastap jiberip, eki qolyn kóterip, Abaığa:
 - Mine! Oıbaı!.. Mine, túk joq! - dep, zarlap qoıa berdi. Abaı munyń ne qylğanyn baıqağan joq edi. Biraq Ospannyń bar qımylyn bağyp turğan Smağul quljanyń qymyz shelekke túskenin baıqap qaldy. Ol tap berip shelekke jetti de, bilegin sybana berip, kir-kir qolyn qoltyğyna sheıin boılata qymyzdyń ishine salyp jiberdi. Jeńi de malynyp, birge júzip júr. Qymyzdyń ishin saldyrlatyp súzip jatyr. Abaı endi Smağuldyń aqymaqtyğyna yza bop, Ospandy qoıa berip, anany tartaıyn dep edi. Ospan dál osy kezde Abaıdan bosaı sala qymyz betine úńilip turğan Smağuldy jelkesinen túıip-túıip qalyp, qymyzdyń ishine bet-aýzy men qulağyna sheıin batyryp jiberdi. Ózi jáne saqyldap kep kúle bastady. Smağul quljany taba almaı, aýzy-murnyna qymyz ketip, shashalyp, yqylyq atyp, tağy baqyra turdy. Barynsha kúıip qaınağan qalpynda, Ospanğa judyryq ala umtyla berdi.
 - Áı, qýarğan-aı!.. - dep, soğan qosyp asa qatty, sumdyq bir boqtyqty aıtyp qaldy. Ospanğa urysam dep Uljandy boqtağan edi. Ospan qalt etip ańyryp tura qaldy. Sasqanynan Smağul sózin anyqtap ańğara da almady. Biraq Abaı óz anasy úshin qatty kúıip ketip:
 - Óı aqymaq!.. Ol onyń sheshesi bolsa, seniń de shesheń. Buny kim úıretti, dońyz? -dep kep, Smağuldy jaqtan tartyp-tartyp jiberdi.
Osy báleni shyğarğany úshin Ospandy da aıamaı urdy. Sonymen eki inisi eki jaqqa baqyra-baqyra jónelisti. Ospan baryp ájesiniń qasyna qulap túskende, Smağul óz úıine, óz sheshesin izdeı júgirdi.
Ospan men Smağul alysý men tóbelesýden kóz ashpaıtyn. Tatýlyqtary sál bolsa, urys-talastary kún uzyn aıyqpaıdy. Búgin Ospan kesh batarda Smağulğa baryp, ekeýi birtúrli tatý bola qalyp edi.
Óıtkeni, Smağul óziniń barlyq asyqtaryn tógip, Ospanğa jańa boıalğan bir arqar asyğy qyzyl quljasyn kórsetken bolatyn.
Ospan osyny kórgennen-aq Smağul qasynan kete almağan. Kesh bata úlkenderdiń bári mal jaılağaly tysqa ketkende, ekeýi sol úıde ońasha qalğan.
Ospan úı ishiniń ala kóleńke bolýyn tosqan eken. Jańa ińir qarańğysy bola bergen kezde, kóp asyqtyń ishinen qyzyl quljany qymqyryp alyp, óz úıine qaraı jónele bergen bolatyn. Smağuldyń baıqap qalyp, ile qýğany álgi eken.
Abaıdyń kóńiline Smağuldyń jaman sózi zildeı tıdi. Óz anasyna jany birtúrli qatty ashyp, úlken bólmeniń tap ortasynda tapjylmaı qatyp, turyp qalypty.
Bir sátte Smağuldyń baqyraýyq daýsy qaıta jaqyndap kele jatqanyn baıqady. Sol daýyspen qatar, shaptyğyp qatty ursyp, asyğyp kele jatqan kishi sheshesi Aığyzdy tanydy. Aığyz úlken úıdiń esigin sart etkizip shalqasynan ashyp, tabaldyryqtan attaı bere, Smağuldy julqyp ushyryp, úıge kirgizip:
 - Má, jeńder! Talap tútip jeńdershi bul qýarğandy! Jabylyńdar, má deıim!.. - dep, Abaığa qatty tónip jetip keldi.
Abaı:
 - Kishi apa! - deı berip edi, Aığyz ony sóıletpesten qaptap kep:
 - Álim jettik qylasyń ğoı! Sender bir shesheden tórteýsińder, kópsiń.
 - Kishi apa deımin!.. Ne degenin surashy tym qurmasa!
 - Keregi joq! Er jetkende bilgeniń sol ğoı! Sen de kúndestiń balasy dep tursyń ğoı.
 - Qudaı-aı, ne deısiz?
 - Urğan jaqsy bolsa, erteń oqýdan keler Qalel de. Seniń sybağańdy berer!
 - dep, oryssha oqýda júrgen óziniń úlken balasy Qaleldi de esine aldy...
Jasaqtasyp, tóbeleskeli turğan eki kúndes aýyldaı.
 - Oıpyrm-aı, ana bolğandağy aqylyńyz osy ma, kishi apa?
 - Jağalaspa, shyğarma tilińdi! Bular báıbishe, biz toqal ğoı... tepki kórmekpiz ğoı...
Abaı óz úıinde óz anasynan kórgen mynadaı ádiletsiz zorlyqqa jaman kúıdi. Sup-sur bolyp, býlyğyp, dir-dir etti. Biraq jylağan pishinin bildirgen joq.
 - Túý, qoıyńyzshy, siz qalaı edińiz? - dep qatty túńilip tereze jaqqa qaraı burylyp ketti. Sóz qatar murshasy joq. Zere bul janjaldyń bárin estimese de, Aığyzdyń shaptyğyp kelgen túrine qatty ashýlanğan eken. Abaıdyń kúıgen ajaryn da tanyp edi. Endi Kámshatty jatqyzyp qoıyp, túregelip kelinine jaqyndap kep, qatty aqyryp:
 - Joğal ármen, balalarymnyń arasyna kirip, irtki salyp ne shatyp tursyń!
Shyq janyń barynda! - dedi. Aığyz kári ájeden jasqanyp, keıin serpile berdi de:
 - Toqal demeksiń, múıiz demeksiń ğoı birigip ap... Kórermin... kelsin erteń, -dedi. Eskertkeni Qunanbaı. Sulý toqal baıyna ystyq. Bel qylğany sonysy.
Bul sózderin Zerege estirte aıtpasa da, Abaı estisin degen sııaqty.
Dál osy kezde Aığyzdyń syrt jağynan, óte bir sabyrly jáne sonshalyq  salqyn ún shyqty. Ol sóılegen Uljan edi. Úıge kirgeli birtalaı bolsa da, Uljan úndemeı ğana bardy tyńdap tur eken.
 - Qoı, jaryqtyğym, jetti endi! Saqtağanym balalar edi. Olar ekesh, olardy da aıamağanyń ba? - dedi.
 - Ól de mağan...
 - Toqtat, janym! Bar! Aıtqanyńdy qýmaımyn. Tek ashýyńdy aýlaq áket!
Boldy. Bar!.. - dep, jaı ğana bitirdi. Aığyz Smağuldy qolynan ustap, Uljanğa biraz qadalyp turdy da, úndeı almaı shyğyp ketti.
Uljan aqyryn kúrsinip, Aığyzdyń artynan qarap, biraz jym-jyrt turyp baryp, syrt kıimderin sheshti. Qaltasynan shaqpaq alyp tutatyp, pesh qyrynda turğan tas shamdy jaqty. Úı ishin álsiz qyzğylt sáýle jaryq qylğan ýaqytta sheshesi Abaıdyń asa júdep, qabağyn shytyp, qınalyp otyrğan qalpyn baıqady.
 - Abaıjan, nemene, balam?
 - Apa-aı! Osy bir keseldi minez kishi apamnan nege kóp shyğa beredi? - dep, sheshesiniń qasyna keldi.
Balasy úlken kisideı syr surap tur. Uljan ózgeden búkse de, Abaıdan irikkisi kelmedi. Bul balasyna aıta alady.
 - Balam-aı, kúndestiń aty kúndes te! Qý jarany jalap jazğan bolamyz da.
Áıtpese meniń de qaı syrymdy bilipsiń! - dedi.
Abaı sheshe syryn ishten tanyğanmen aıtar jaýap taba almady. Úndemeı syrt aınalyp ketti.
Osy kezde tystan dabyrlap, kúle sóılesip, Abaıdyń úlken ağasy Tákejan men Ğabıthan molla kirip keldi. Bular úıge kóńildi, kóterińki shyraı ala kirgendeı.
Tákejan Abaıdan eki jas úlken. Qaljyńbas, ázilqoı bolatyn. Ğabıthan odan edáýir úlken bolsa da, Tákejan tatý qurbysyndaı kúlip, soqtyğyp oınaı beredi. Moldanyń tilin qyljaq qylyp, mazaqtap keledi eken. Ğabıthan tatar jasy. Osydan birneshe jyl buryn soldattan qashyp, qazaq ishine, Qarqaraly qazağynyń ishine kelgen Bertis ishindegi Yrğyzbaıdyń súıek-shatys bir aýlyna kelgen-di. Olar sol jyly Óskembaıdyń asy bolğanda, bul jigitke:
 - Sen bir myqty adamnyń yğynda bolsań, jaqsy bolar, - dep Qunanbaığa ákep, tanys etip, tabys qylğan.
Ğabıthan jas ta bolsa, moldalyğy jetik kisi sanalyp, Qunanbaı qolynda turyp qalğan.
Minezi ańqaý, tili qyzyq, ózi maıda, súıkimdi adam. Bul aýyldyń úlken-kishisi asa bir ğaziz adam sanap jaqsy kóretin. Qyljaqtaı beretin jalğyz Tákejan.
Ğabıthan sońğy kúnderde árbir keshte úı ishine "Myń bir tún" hıkaıalaryn aıtýdy mashyq qyp alğan.
Búgin de keshki shaıdan soń, Uljannyń qozğaýy boıynsha, keshe bitpeı qalğan bir qyzyq áńgimesine - "Úsh soqyr" hıkaıasyna kiristi.
Biraq bul keshte ol áńgime aıaqtalmaı baryp, úzilip qaldy. Óıtkeni tereze túbinen dúbirletip, qatty júrip kelgen salt attynyń dybysy estilip edi. Úı ishi:
 - Bu kim eken?
 - O kim ózi! Qatty keldi ğoı? - desip ańyryp otyrğanda, Jumağul atshabar kep kirdi.
Bul amandasyp bolar-bolmastan, keshe Toqpambet ústinde bolğan tóbelesti aıtýğa kiristi. Óziniń oń jaq betinde jara da bar eken. Onysyn da jáne barlyq keshe tańerteńnen bastap bolğan bastan-aıaq haldi de túgel aıtty.
Zere estisin dep dańğyrlap sóılep, qatty aıtady. Bójeıge dúre soqqan jerdi qushyrlanyp, ásirese, súısinip aıtqan tárizdi...
Zere Bójeıge soqqy tıgenin estigende Jumağulğa qadalyp, yzğarmenen qaıta surap, anyqtap ap:
 - Jan ashyrlyq jaqsynyń arty edi. Ardan ketken ekensin, túgi. Qýarğan neme, onyń nesin qaqsap otyrsyn, bala-shağanyń kózinshe? - dep, Jumağuldy zekip, tyıyp qoıdy.
Úı ishindegi ózgeniń bári de Bójeıdi sonshalyq  úlken, jaqyn sanağandyqtan ba, bolmasa kári ájeniń sózinen be, áıteýir birtúrli tiksingendeı bop, úndemeı qaldy.
Áke minezin súısinip qostağan jalğyz Tákejan bolatyn. Ol:
 - E, aıaqtan almasyn, bilsin, ánekı! - dedi. Uljan buğan sýyq qarap:
 - Byqsymaı, qoı árman! Ózgeniń qylğany da jeter! - dedi. Bul áńgimeni Jumağulmen birge kep kirgen mosqal qoıshy Sataı da tyńdağan edi.
Azdan soń ol kúndiz qoı jaıyp júrip ózi kórgen jaıdy aıtty. Búgin tús kezinde Bójeı, Baısal, Baıdaly bar on shaqty kisi Keńgirbaı beıitine ádeıi burylyp kep quran oqyp, kóp ýaqyt úıilip turysyp, sodan keıin kúnbatysqa - Shunaığa qaraı sapar tartyp ketipti.
Atqosshylarynyń bireýimen Sataı tildesken eken:
 - Bójeıler Qunanbaıdyń ústinen aryz aıtqaly dýanğa - Qarqaralyğa ketip barady. Myna atasynyń basyna ádeıi kep, quran oqyp attandy, - depti.
Jumağul muny estı sala óz sharýasyn aıtty. Qunanbaı Abaıdy shaqyrta jiberipti.
Erteń ol da Qarqaralyğa júrmek. Abaıdy qasyna ere júrsin depti. Bul habardy úı ishi ún qatpaı tyńdady da, tegis tomsaryp qaldy.
Erteńine túske jaqyn Abaıdy uzaq jolğa attandyrğaly jaqyndary tegis tysqa shyqty. Semiz qula jıren atty kúmis ertoqymmen erttep, Abaıdy soğan attandyrğaly Jumağul ustap tur eken. Abaı eń aldymen kári ájesimen qoshtasyp:
 - Qosh, áje! - dep kep, eki qolymen ájesiniń kishkene kári qolyn qysty.
Ájesi Abaıdyń mańdaıynan ıiskep turyp:
 - Árýaq qoldasyn, jolyń bolsyn, Abaıjanym! - dedi.
Ózgelermen alystan ğana "qosh-qosh" desip, Abaı atyna qaraı júre berdi.
Sheshesi Jumağuldyń qolynan qula jıren attyń tizginin alyp, Abaıdy:
 - Kel! - dep shaqyryp ap, - pismildá, - dep ózi attandyrdy.
Balasy atqa qonyp, júrýge yńğaılanyp, tizesin qymtaı bergende Uljan óziniń úlken aq saýsaqtaryn jıren attyń jalyna saldy. Birnárse aıtatyn sııaqty. Abaı osyny ańğaryp, anasynyń júzine qarağanda, Uljan buğan biraz kóz salyp turyp:
 - Balam, úlkender birde tatý, birde araz bola beretin. "Kúndestiń kúli kúndes" degendi sen bilmeı-aq qoı. Bójekeńdi kórgen jerde sálemińdi túzý ber.
Bir kezde jaqsy jaqynyń edi. Kim tentek, kim maqul? Qaıdan bildiń? Ákeń dushpan dese, sen ádil bol! Jamandyqqa kim tabylmaıdy deısiń, jan ashyrdan aırylma! - dedi.
Abaı júrip ketti. Artyna birneshe burylyp qarağanda, analary úıge kirmeı, uzaq qarap tur eken. Sheshesiniń sońğy sózi Abaıdyń qulağyna áli estilip turğan sekildi, Qazirde bunyń jany ashyğan tileýlesi Bójeı.

     2

Abaı ákesimen birge Qarqaralyda turğaly kóp kúnder boldy. Qazirde qys ábden túsip, qar bekip alğan-dy.
Qunanbaı kishkene qalanyń tap ortasyndağy, kók shatyrly, úlken ağash úıdi jataq etken. Qazağýar, qonaqshyl tatar saýdageriniń úıi.
Bul qalağa ağa sultan kóp týysqanyn, kóp nókerin ertip kelgen. Qunanbaı páteriniń mańyndağy úsh-tórt kvartaldyń árqaısysynda ózdi-óz tobymen osharylyp ornap jatqan Maıbasar, Jaqyp, Qarataı sııaqty Qunanbaığa tarapty kisiler bar. Maıbasar men Qunanbaı páterlerinen kúndiz-túni tabylyp turatyn tilmásh, strajnıkter bolady. Maıbasarğa tıisti atshabar Qamysbaı, Jumağuldan basqa Qunanbaıdyń óz jigiti, óz atshabary - Qarabas ta bardy.
Bulardan basqa, jaı erte shyqqan bir top jigit-jeleńi tağy bar. Qunanbaı jigitteriniń ajaryn ózgeden basqaraq kórsetetin biren-saran basqa tuqymnyń jigitteri de bar.
Teginde Qunanbaı qolynda Ğabıthan sııaqty tatardan, Yzğutty sııaqty qyrğyzdan, Berdiqoja sııaqty qojadan kelgen, tipti, sherkesten de kelgen jeke adamdar, nemese tutas aýyl, toptar kóp bolýshy edi.
Jıyny otyzğa tartatyn nókerler segiz úıde jatady. Qarqaralynyń tap ortasy Tobyqtynyń bir aýlyndaı boldy. Áke qasynan erigeıin dese, Abaı anda-sanda osy úılerdi shetinen aralap, ózinshe ermek taýyp ketetin.
Búgin de tańerteńgi shaıdan soń Abaı áke qasynan shyğyp, Maıbasardyń páterine kele jatty. Kún shağyrmaq ashyq, Qarqaraly atyrabyndağy ólke jota jaltyrap, appaq sireý bop jatyr. Qala jelkesindegi ásem taýdyń da qarağaı ataýlysyn kúpsek qar basqan. Abaığa ağashty taýlar, qazirde, aq shıdemin aınaldyryp kıgen, qys káriniń ózindeı kórindi. Shytqyl aıaz bar. Terisinen esken bolymsyz ğana jel lebi bilinedi. Abaı túlki tymağynyń baýyn baılaı bastap, ájesin esine aldy. Júrerde: "Tymağyńnyń baýyn baılap júr.
Qulaqtan tıgen shanshý jaman bolady. Kóresini kórip otyrmyz ğoı mini" dep, óziniń múgedektigin mysal etken. Sýyqtan saqtana júrýdi kóp aıtqan.
Saý ma eken ózi?.. Árbir aıaz, árbir boran kúni, ásirese, eske alatyn shyğar-aý!" - dep, Abaı Jıdebaıdağy úıdi tegis esine aldy. Ózi de sheshelerin sağynğan-dy.
Aıağynyń astynda shynylanğan qatqyl qar syqyr-syqyr etedi. Úshkir tumsyq jańa qara etigi bar edi. Sar-kidir bolğan qardan taığanaı beredi. Abaı bul ýaqytta bala sııaqty emes. Jas bozbalasha kıingen. Qara maqpalmen tystağan túlki tymağy bar. Úlkender pushpaq tymaq kıse, sońğy jyldarda bozbalanyń kóbi osyndaı túlki tymaqqa aýysqan edi. Ústinde tıin ishiktiń syrtynan kıilgen, jağasy qaıyrma qara barqyt qaptal shapany bar. Qula tústi yqsham tigilgen shapan. Asa uzyn jeń emes. Keń qoltyq, uzyn jeń úlgini osy Qarqaraly qazağy ğana kıedi. Olardyń jağasy da Tobyqty úlgisinen basqasha, Tobyqty tymağy Qarqaralynikindeı tórt saı emes, alty saı bolatyn. Abaıdyń kıgeni sondaı óz eliniń tymağy. Belinde kise beldik emes, jasyl tústi káris belbeý. Bu da - anyq bozbalanyń belgisi.
Abaı kóshe boıynda salt atpen top-tobymen ótip jatqan el kisilerin kórip keledi. Kópshiligi Qunanbaıdyń páterine ketip bara jatqan jandar. Kúndegi mashyq boıynsha kelip jatatyn atqaminer, daýger aryzshylar.
Abaı Maıbasardyń páterine jetti.
Qaqpadan kire bere jabyq qoralardyń aldynda toptalyp jıylyp turğan kóp Tobyqtyny kórdi. Bóten kisi joq. Tegis ózine málim ağaıyn, týysqandary.
Ylğı úlkender eken. Orta tusta, aq seńseń ishigin jelbegeı jamylyp, zor deneli, qyzyl kúreń tústi Maıbasar tur. Qasynda Jaqyp, Tólepberdi, tağy basqa birneshe jas jigitter bar. Ózge páterlerde jatatyn Tobyqtynyń barlyğy osynda. Jaly qulağynan asatyn kúreń qunanshyğardy jigitter jyğaıyn dep júr. Abaı biledi: Qarqaralyğa kelgeli semiz qoı, tý bıe, qysyrdyń taıy sııaqty soıys maly bul topqa jan-jaqtan, "Qunekeńniń sybağasy" degen atpen kún sanap kelip jatatyn. Maıbasar bir semizdi soıyp, barlyq óz tobyn bir arada syılamaq tárizdi.
Bul Yrğyzbaılar Qarqaralyğa qaraı bettegen jol boıynda da, myna qalanyń óz ishinde de ylğı osyndaı kútim men bap kórip keledi.
Ishterinen osynyń bárine jetkizip, ózge qazaqtan bulardy ári jýan, ári syıly qyp júrgen Qunanbaığa dán rıza. Kúreń qunanshyğardyń semizdigi sol alğystaryn esterine qaıta saldy. Bundaıdağy dağdylary boıynsha "myrzany" tağy aýyzğa alysty.
 - Osy jolğy myrzanyń abyroıy bólek bop tur-aý! - dep bastağan Jaqyp edi.
Ağa sultan Qunanbaıdy Qarqaraly aryzshylarymen birge osy Tobyqtylar tegis sońğy mezgilde Qunanbaı demeı - "Myrza" dep atasatyn.
 - Qyzğanğan dushpannyń ishi kúısin! Erteń meshit te biteıin dep tur...
Jurttyń tileýi tegis-aq buryldy bilem bizdiń myrzağa, - dep Maıbasar mazatsyp qoıdy.
 - Meshittiń ózi de kelisken-aq eken!..
 - Bu Qarqaraly kórmegen sáýlet qoı... - desip, Býrahan, Tólepberdiler de súısine sóıleıdi...
Abaı Qarqaralyğa kelgeli "meshit" degen sózdi ákesiniń aýzynan da jáne basqa atqaminerlerdiń aýzynan da kóp-kóp esitetin. Ákesiniń ataq, abyroıyn osyndaı kóp aýzyna qatty jaıyp bara jatqan sol meshit jóni ekenin de jaqsy biledi.
Qunanbaı ótken jazdan beri bul atraptağy eń birinshi meshitti osy Qarqaraly qalasyna óz ámir-qudretimen salğyzyp jatqan. Sol meshit búgin ábden bitpek edi. Qala ishindegi molda, qalpe ataýly, el ishindegi atqaminer qart-qarııa ataýly meshit salğyzğany úshin Qunanbaıdy shynymen kóp dáripteıtin.
Qunanbaığa eki kún buryn kelip ketken qazağýar ımam, molda Hasen Sarataı da:
 - Qaradan han týğan ózińsiń... Másjidtiń kálam shárıftegi bir ısmi Báıtolla... Hudaı tábaraqa ýa tağalanyń úıi... Ony nadan qaýym qarańğy sahra ortasyna salğan sen, ıenniń súıgen qulynyń biri bolarsyń. Ynsha alla... - dep, kóp atqaminer, starshyn, ulyqtar aldynda alğys aıtyp, fatıha berip edi...
Jańağydaı bul dúnıe men ol dúnıeniń berekesin bir-aq bergen qaziretke Qunanbaı sol jıynnan qaıtar shağynda bir at, bir túıe berip, úıine apartyp salğan.
Abaı óz ákesiniń ózge atqaminer ataýlydan myqty, qaıratty ekenin sezedi.
Qazir kóp-kóp oılap, kóp bağyp, tanyp kórgisi keletini dál osy óz qasyndağy óz ákesi. Jaqyn jerden, qasynan qarağaly ákesi buğan úlken jumbaq bop tur.
Kúreń qunanshyğardyń tańdamaly jyly-jumsağy as úıge qaraı áketildi.
Ózge úıdegi Tobyqtylar da qazir Maıbasardyń tústigine jıyla bastap, qora ishinde júris molaıyp edi. Kelgen jurtty Maıbasar úıge qaraı bastap, endi jaılanyp otyryspaqqa bet alğan kezde, qaqpa ashylyp, Qarabas kirdi.
Júrisi shapshań eken. Maıbasar soğan qarap, tosyp turyp qaldy. Qarabas taqaı bere:
 - Alshekeń keledi... Myrzağa qazir Alshekeń keledi deıdi. Soğan senderdi shaqyrta jiberdi... tez júrińder! - dep, Maıbasar men Jaqypqa qarady.
Maıbasar seńseń ishiginiń jeńin kıip, qaqpağa qaraı betteı berdi. Jaqyp ta solaı basty. Abaı ózgelermen qalaıyn dep edi, Maıbasar artyna burylyp:
 - Abaı, sen de júr!.. Atań ğoı, atańa sálem ber, - dep mysqyl etkendeı sylq-sylq kúldi.
Osydan eki jyl buryn Qunanbaı men Alshynbaı dostyğy qudalyqqa soğyp, osy Alshynbaıdyń Túsip degen balasynyń Dildá degen qyzyn Abaığa aıttyrysqan bolatyn. Alshynbaı sonymen Abaığa úlken qaıynata bolýshy edi.
Qarqaralyğa kelgeli, Alshynbaı Qunanbaığa birneshe ret kelip qonaq bop ketken. Bútkil bul atraptağy atqaminerdiń Alshynbaı atyn ataýy basqasha kóringen. Ony Alshynbaı deýshi kisini Abaı áli esitken joq... Ylğı "Alshekeń" deıdi. Osy óńirde ağa sultan Qunanbaı atymen teń atalatyn, keıde tipti japa-jalğyz atalatyn at sonyń aty...
Onyń ata-tegin de bar Tobyqty, bar Qarqaraly "Qarakók" dep ataıdy.
Alshynbaı belgili bı Tilenshiniń balasy, odan arğy atasy Qazybek bı. Osynyń bárine qarağanda Abaıdyń qalyńdyğy Dildá, tipti bir úlken, asqaq jerdiń qyzy tárizdenedi. Sol qalyńdyqtyń qalyń maly da osal bolmağan bolý kerek.
Óıtkeni Qunanbaı aýlynan Qarqaralyğa qaraı shyğatyn top-top jylqy, túıe kóbinshe osy Alshynbaı aýlyna barýshy edi. Jalğyz ğana qudalyq pa, joq basqa da ilik pe, áıteýir Alshynbaı, Qunanbaı ábden aıqasqan, ishek-qaryn aralasqan deıtin jaqyndardyń ózderi.
Maıbasar, Jaqyptardyń Alshynbaı aty atalğanda aıal qylmaı jóneletin sebebi osy.
Alshynbaı aty Abaı bar jerde atalsa, Maıbasar ylğı ğana uıaltyp:
 - Qaıynatań osy!.. Bul atraptyń úlkeni osy. Ústine basa kirme!.. Kirseń, tájim et, - dep tálkek qyla beretin. Jańağy mysqyl kúlkisiniń máni de sol.
Abaı Maıbasardyń kúlkisinen jasqanyp, Alshynbaıdan qashqalaqtap júr edi. Biraq Qunanbaı Alshynbaı ekeýi ótken bir joly buny ádeıilep shaqyrtyp alyp: "uıalma" desken... Jigit bop qaldym dep júrgen shağynda, aýyldağy kelin-kepshikteı uıaltyp, buqtyryp júrgen Alshynbaı atyn Abaı onshalyq ystyq kórmeýshi edi.
Al Maıbasar men Tólepberdi sııaqty, nemese Jumağul atshabar sııaqty, tiline tyıymy joq mysqylshylardyń: "qaıyn", "qalyńdyq", "jesir" dep Dildáni eskerte bergen sózder Abaıdy tipti Dildániń ózin oılaýdan da jasqandyra beretin. Qalyndyq jaıyn Abaı ázirshe ylğı jatyrqaı oılaıtyn.
Qazir kóshe boıymen úsheý-tórteýi kele jatqanda, Maıbasar Abaığa burynğydan góri salmaqty túspen qarap, shynyn aıtqan kisi tárizdenip:
 - Myna meshittiń toıy ótip, is jeńileısin. Kishkene qol bosasyn. Sodan soń sağan aıtatyn bir úlken sózim bar... Ashýlanba, balamysyń? Óziń zińgitteı azamat boldyń... Alshynbaı aýlyna maldy tekke berip jatyr ğoı deımisiń jurt... Osy joly Qarqaralydan qaıtarda ózińe bir máslıhat aıtam, - dedi.
Abaı kúndegi dağdysy boıynsha, tomsardy da ún qatpady. Ishteı Maıbasardyń neni aıtpağyn sezedi. Kóneıin degen oıy joq.
Qarabas:
 - Aıtam dep erý qylğansha, "aıttym, bastadym" deseńshi, Abaı ony sezbeı keledi deımisiń? Ishi bárin sezedi bunyń! - dep, minbelete bastady.
 - Já, já! Osy at mingizgendeı kóreıin, tek osyndaımen maqtağanyńdy qoıshy, tipti, Qareke! - dep Abaı Qarabastyń ıyğyna asyla tústi. Maıbasardaı emes, Qarabaspen erkin sóılesetin. Jáne Qarabastyń tilin, minezin jaqsy kórýshi edi. Sondyqtan oınap, erkeleı beretin.
 - Tek is bitsin... Aıtqanym aıtqan... Senimen áli sóılesem. Sóıleskende bek sóılesem!.. - dep, Maıbasar jańağy sóziniń qupııasyn molaıta berdi. Abaı ishinen:
"Osyny ákemmen aqyldasyp aıtyp júr-aý!.. - dep oılady. - Onda qaljyń emes, shynynyń ózi bolğany. Netken bále?.." - dep, Abaıdyń keıpi buzyldy...
Áldeneden... Áıteýir osy jaıdy aıtsa, kádimgideı qatty mazasyzdanady...
Súıtken saıyn Dildádan kóńilimen alystaı túsedi. Onyń aty buğan bir alýan zorlyq noqtasy sııaqtanady.
Qabağyn túıip, eki kózi jalt etip, jaqtyrmaı qarağany bolmasa, Abaı Maıbasardaı ağağa qatań jaýap aıta almady.
Osy kezde bular Qunanbaı páterine de jetip, qoranyń ishine kirip edi. Yıu-qııu tolyp júrgen attylar, jaıaýlar eken. Mol qoranyń ár jerinde úshten-tórtten, toğyz-onnan toptalyp, qoralaı otyryp, keleli sózderin sóılesip jatqan daýlylar... Starshyn, bıler... Osy keńesterde tergeý, bılik, bata, sert, aıyp, kiná, tatýlyq, arazdyq ta sóz bop jatyr. Jıyndağy jandardyń kópshiligi Boshan tárizdi... Tymaq, shapandary sony baıan etip tur. Oqta-tekte ğana Balqash boıynan kelgen Dadan Tobyqtynyń úlgisi nemese Dağandy Kereıiniń qoı júni shekpeni men shoshaq tymağy kórinedi.
Bul keń aýladağy toptardyń rý-rýlaryn, kıimderinen basqa, tağy bir belgileri aıqyn bildiredi. Qarabas Abaığa ár rýdyń atyna basqan tańbasyn da keshe kúndiz aıyryp-aıyryp aıtyp berip edi. Abaı qora ishinde kele jatyp, ár toptyń tus-tusynda baılaýly turğan attaryna qarap, sandarynan tańbalaryn kórip, ishten tanyp keledi. Anaý: "kóz tańba" deıtin qos dóńgelek - Arğyn, Boshan attary. Myna bireý "ashamaı" tańba Kereı. Al ana bireý kók at she? E-e, ol "shómish" tańbaly - Naıman eken ğoı. Bul jaqta Naıman da bar eken-aý!.." dedi. Eki jerde araptyń "shyn" árpine uqsağan Tóre tańbasyn da tanydy. Abaı tysta osy jaılarğa qaraı túspek edi, biraq úlkender toqtamady, bári de úıge kirdi. Jaqyp aldymen júrip kep, Qunanbaı otyratyn bólmeniń esigin ashty.
Úsheý-tórteýi tutas kirip, sálem beristi. Úlken jaryq bólmeniń esiginen tórine sheıin qymbat qyzyl kilemder jaıylğan. Qabyrğa ataýlyda qala sánimen jınalğan ishikter, kesteli jaınamaz, oıulap jazylğan duğalyqtar. Tósek-oryn, qus jastyq, jibek sharshaý, shilterler de kóp. Úıde topsaly úlken ústeldiń janynda jýan-jýan aq jastyqtarğa shyntaqtap Alshynbaı men Qunanbaı otyr eken. Mynalar daýryğa sálem bergende, úıde otyrğan ekeýiniń erinderi bolymsyz ğana jybyr-jybyr etisip, sarań sálem alysty.
Kelgender Qunanbaı men Alshynbaıdyń eki jağynan jaryla otyrdy.
Sóılep otyrğan Alshynbaı eken. Sózin úzip mynalarğa qarap, az bógelip edi, Qunanbaı: "Aıta berińiz!" dep ısharat etti.
Tolyq dóńgelek deneli, qyzyl júz, aq saqaldy Alshynbaı, tirsekjeń qara qamzoldyń syrtynan pushpaq ishigin jelbegeı jamylyp otyr eken. Basynda surğylt tústi syrma taqııasy bar. Qazaqy taqııa. Sol taqııasynyń eki samaıdağy jıeginen oıdym-oıdym bop túsken aq quıqa kórinedi. Jańada qyrylğan aq shashy qaıta tebindep shyğyp kele jatqanmen, Alshynbaıdyń tazyn jasyra almaı tur.
Bıik qyrly murnyn kótere sóılep, Alshynbaı esikke qarap otyryp:
 - Baımuryn ózi de tyrjyńdap, ókpe sazyn bildirgendeı... - degende, Qunanbaı basyn tez kóterip ap, Alshynbaığa buryldy. Alshynbaı Qunanbaıdyń surlanğan júzine baıyppen qarap:
 - "Bójeıdi qonaq asyğa shaqyrsam, Qunanbaı jaqtyrmaıdy deıdi. Endi meniń qazanymdy da Tobyqtyğa bıletkeni me Alshynbaıdyń" dep, mağan kiná tağady bilem... - dedi.
 - Anamen sóılesip pe ózi? Onyń soıylyn ne dep soğady eken Baımuryn, sonysyn aıtty ma?.. - dep, Qunanbaı jańağy ózin teris qyp kórsetetin sózden attap tústi.
"Anaý" degeni kim ekenin Abaı biledi.
Aldyńğy kúni osy Alshynbaımen birtalaı sóılesip kep, aıaq kezde Qunanbaı Bójeıge arnap bir qatty sýyq sóz aıtqan: "Bójeı aryz berip aıağymnan alğanyn qoısyn! Bolmasa, sur shekpendi kıgizip, boıyn kezdep, aıdatqansha toqtamaspyn!" dep edi. Alshynbaı men osy Qarqaraly qazağynyń tağy bir jýany Baımuryn arqyly Qunanbaı men Bójeı arasynyń sharpysqan sózderi júrip jatqan-dy.
Búgin Alshynbaı sondağy sózdiń endigi órisi qalaı aýğanyn aıtpaqqa kelgen bolý kerek.
Baımurynnyń Bójeı jaqty ustağysy keletini jalğyz jańağy sóz emes, odan basqa jerlerde, Qunanbaıdyń áralýan ashý sózderinen bilinetin. Álgi bir lep sonyń saryny... Ony Qunanbaıdyń tyńdağysy kelmeıtin, ustasqan kisisi dál Baımuryn emes.
Ókpelese ókpeleı bersin. Onyń ókpesi batsa, Alshynbaığa batady.
Qunanbaıdy onshalyq qaıystyrmaıdy. Ekinshi, Alshynbaı Qunanbaığa jańağydaı bildirgeni bolmasa - "Sen úshin mağan Baımuryn týysqanym ókpeledi", dep mindet qylatyn kisi emes.
Sońğy jyldar boıynda Alshynbaı, Qunanbaı dostyğy talaı synalğan.
Týystan "qudalyq", "dostyq" tátti bolyp, ekeýi biri arqyly birine kelgen jeńil-jelpi aýyrtpalyqty eseptespeıtin. Sondyqtan, alğashqy sózin álgimen tastap, Alshynbaı Qunanbaı kútken jaýapqa kóshti.
 - Áýeli jaýap sóziniń ózin aıtaıyn, keıingi sharasyn aqyldasamyz ğoı.
Bójeı anaý sálemine shapshyp jaýap beripti. "Kók shekpendi bizdiń myrza pishken joq, qudaı pishken. Kim kıerin kórermiz..." depti. Baımuryn ba, basqa ma, dem berýshi tapqany bolar!.. - dedi.
Bul jaýapty estigende, bağanadan úndemeı melshıip otyrğan Maıbasar, Jaqyptar selt etip, qabaq túksıtip, ajyraıa qarasty.
Ishterinen:
"Mynaý qalaı qutyrady?" "Mynany bir túlen túrtken eken!" "Márğaý keteıin degen ekensiń!.. Óz obalyń ózińe!" - degen sııaqty ajarlary bar edi.
Abaı Bójeıdiń ne degenin estýge yntyq bolatyn. Jańağy Alshynbaı jetkizgen sózge ol da qaıran qaldy. Ishinen:
"Qandaı yza, qandaı kúıikten týğan sóz?.. Jáne netken er?" dep oılady.
Qunanbaı qaısar jaýapty esitti de, basyn joğary alyp, qarsy terezege jalğyz kózimen qadalyp qarap úndemeı otyryp qaldy. Surğylt júzi túnerip, qatty ashýmen qaraıyp bara jatqan tárizdi. Betinde túk ataýlysy bozğyldanyp, biline bastady.
Osydan basqa ne bir dybys, ne qozğalys, ne bir sózben syr bergen joq.
Bardy ishine jıyp, býylyp, qursaýlanyp qaldy. Munyń betine eki ret kóldeneńnen qarap ótken Alshynbaı tańdana túsip, súısinip qaldy.
"Berik, berik! Búıregi bez emes, tas bolar!.." - dep oılady. Qunanbaıdy ózi kórip júrgen atqaminer ishinde bólekshe bağalaıtyn bir sebebi: osyndaı jerdegi erekshe ustamdylyğynan, boıyn bermes tuıyqtyğynan bolatyn.
 - Úı ishi únsiz edi. Bağana esik aldynda, aýyz úıde qalğan Qarabas esikti aqyryn ashyp, eptep basyp kep:
 - Maıyr kepti, myrza. Sizge keldi, - dedi. Qunanbaı oğan da qybyr etken joq. Azdan soń esik ashylyp, eńgezerdeı qyzyl sary Maıyr kirdi. Qasynda qazaq tilmásh Qasqa bar. Saqaly shoshaığan, ózi qağylez kelgen aryq sur. Bul tilmásh kúndiz-túni osynda kelip-kete beretin.
Maıyr Qunanbaı, Alshynbaımen qol alysyp amandasyp boldy da, jerge otyrmaı, Qunanbaı qarsysyndağy jalğyz oryndyqqa otyrdy. Úlken kók kózderi qylılaý kelgen. Bet-aýzyn qalyń buıra sary saqal basqan. Shúıdesi qyp-qyzyl eki qatpar bop turatyn. Muny qazaq ataýly óz atymen atamaı, ózge maıyrlar sııaqty, syrt belgilerimen ataıtyn. Jalğyz-aq, burynğy maıyrlardy bir-aq belgimen: "sulý maıyr", "semiz maıyr" dep, nemese betiniń sekpiline qarap, "tarğaq maıyr" dese, mynanyń syrtqy túsi, túgi talaı at ataýğa óz-ózinen suranyp turýshy edi.
Sondyqtan munyń atyn neshe saqqa mingizip kep, birde "shapyrash" maıyr, birde "júndes" maıyr, birde "pisken bas" maıyr dep te atasatyn. Qunanbaı, Alshynbaı aınalasy ony aqylsyz degen boljalmen, kóbinese, sol "pisken bas" maıyr deýshi edi.
Bul maıyr Qunanbaıdyń degenine júre bermeıtin. Óz beti, óz joly bar.
Sondyqtan, Qunanbaığa jaman atty kórinetin.
Qarqaraly degen okrýgtiń ámirshisi - Qunanbaı men osy Maıyr. Qazaq okrýgti "dýan" dep, mynalardy birde "dýan basy" dep, keıde Qunanbaıdy "ağa sultan" deıdi. Qunanbaı okrýgti basqaratyn prıkazdyń bastyğy, Maıyr orynbasary bolatyn. Úshinshi adamy - kishi sultan atalýshy edi. Ol qazir qalada joq.
Maıyr Qunanbaığa Bójeı jumysymen kep edi. Qunanbaıdyń jańağy ashý ústinde Maıyrdy kerek qyp otyrğany da sol jumys bolatyn.
Qunanbaı mundaıda oıdağy jumysyna kúmiljimeı, tupa-týra kirisetin.
Sol ádetimen tez sóz bastap:
 - Maıyr, seniń atań aty Tobyqty emes edi. Osy Qarqaralyğa kep baýyr tapqannan amanbysyń? Bójeıdi aıdatý kerek, qağazyn durysta dep em. Sary aýrýdaı sózdiń da kettiń ğoı. Sonyń jan kúıeri sen bolyp, baýyr tartyp, baýyryń ezilip júr me osy, nemene?.. - dedi.
Tesile qarap, Maıyrdan jalğyz kózin almaı, syzdanyp otyr. Maıyr:
"aýdar!" dep, tilmáshqa qarady.
Qasqa tilmásh Qunanbaı men Maıyrğa kezek jaltaqtady. Júgingen boıynda qunysyp, qozğalaqtaı berdi. Bir jağynan oryssha tili jetkilikti bolmasa, ekinshi jağynan, eki ulyqtyń birine biri aıtatyn ashý sózdi tupa-týra jetkizýden, ásirese, taığaqtaıtyn.
Áli bógelip otyr... Keıde jer shuqyp, keıde qymyńdap qozğaq qağady.
Qunanbaı munyń bógelgenine yza bop:
 - Eı, tilmásh, osy sağan "áke" deıin, jaryqtyğym, tek degenimdi túgel jetkizshi!.. In aýzynda otyrğan aqkót torğaı sııaqty qylp-qylp etkenińdi qoıshy osy!.. - dedi.
Torğaıdy aıtqanda Maıbasar shydaı almaı kúlip jiberdi de, Qunanbaıdyń ashýly túsine ımene qarap, táýba qyla qaldy. Ishinen kúlkiden ólerdeı qysylyp otyr edi. Abaığa da bul teńeý asa qyzyq kórindi... Onyń kóz aldyna:
turymtaı salyp júrgende, in aýzynda qylpyldap otyratyn shaqshaq elestep edi... Shynynda myna sorly tilmásh dál sonyń ózi sııaqty. Biraq sózdiń beti qatty. Kúler jer emes. Abaı Maıbasardyń jańağy jeńiltek kúlkiden qysylğanyn tanydy da, óz boıyn tejep qaldy.
Tilmásh bógele otyrsa da, Qunanbaı sózin jetkizgen edi. Maıyr sasqan joq.
Sańqyldağan zor daýsymen qatty sóılep, shubyrtyp ketti...
 - Ákimshilik esh kisiden kek alý úshin berilmeıdi bizge... Bójeı Eralınovtan túsken qağaz kóp, tekserý kerek! Jáne ol úshin renjıtin kisiler de kóp.
Aıdatpaı toqtaı tur! - dedi.
Osydan soń eki jağy da shapshań sóılese jónelip edi...
 - Sóıtip arpalystyryp ustamaqsyń ğoı? Kózdegeniń sol ğoı?
 - Jalğyz men emes... Buryn ağa sultan bolğan Qusbek, Jamantaılar da solaı qaraıdy. Tipti, myna Alshynbaı biletin Baımuryn da solaı oılaıdy...
 - Olar kim? Biren-saran!.. Olar azdar! Jáne kúndestikpen súıtedi. Kóp eldiń kóp atqamineri meniń sózimdi quptaıdy. Kórmeı otyrmysyń sony?
 - Az bolsa bolsyn. Biraq zakon  - patsha zakon y, olardyń kýáligin de tyńdaıdy. Olardyń sózi de jetedi joğarğy ulyqqa.
 - Jetkizetin sensin ğoı! Aıypkerdi sen ustağan soń, bel aspaı qaıtedi?!
 - Qunanbaı myrza, sen meni aıyptama úıtip! Bul eki júzdi semser sııaqty jumys.
 - Bilemin. Qoımańnyń syryn bilemin seniń!
 - Ağa sultan! Ornyńyzdy umytpańyz!.. Biz ekeýmizdi de kórpis saılağan, -dep Maıyr trýbkasyn tutatyp alyp túregelip, úı ishinde árli-berli júrip ketti. Ashýmen qatty qyzaryp alğan edi.
Qunanbaıdyń endigi jaýabyn Alshynbaı aıtqyzğysy kelmedi. Dýannyń eki bastyğy budan ári sóılesse, urysqa ketetin túri bar. Ol orynsyz. Alshynbaı óz kóz aldynda buğan yryq berýine bolmaıdy. Qunanbaı úshin de jáne tipti ózi úshin de zalaldy. Ol bağanadan ústelge shyntaqtap, qybyr etpeı otyrğan qalpynan tez shalqaıyp:
 - Eı, myrza! Eı, Maıyr! Sabyr etińdershi! - dep qatty aıtty.
Alshynbaıdy jalğyz Qunanbaı emes, Maıyr da syılaıtyn. Talaı qıyn iste áldeneshe ret istes bolğan. Áli kúnge tús shaıysqan jerleri joq. Jáne Alshynbaı ózi ulyq bolyp kórmese de, túptep kelgende, talaı starshyndy, tipti keıde ağa sultandy da saılaýshynyń eń myqtysy bolatyn. Ony da Maıyr jaqsy biledi. Eseptespeý qıyn. Alshynbaı ún qatqanda túregep turğan Maıyr Qunanbaığa kóz qıyğyn bir tastap baıqap ótti. Qunanbaı da Alshynbaıdy tyńdaıtyn tárizdi.
Maıyr tanaýrap, qatty demigip oryndyğyna qaıta kep otyrdy.
Alqymynda áli aıyqpağan ashý bar edi. Demi dirildeı shyğady.
 - Sender bulaı shalqıyspańdar, ulyqtar!.. Maqul emes! - dep Alshynbaı sóıleı bastağannan-aq, qasqa tilmásh Maıyrğa qaraı qısaıa túsip aıtyp jatyr.
 - Birińe biriń seriksiń, yntymaqty bolsań el bıleısiń. Yntymaqsyz bolsań neńdi bıleısiń? Óz báleń ózińe jetip, jurt ta qalar, jumys ta qalar. Uğysyp isteńder. Al, ózdigińmen uğyspasańdar myna bizdeı, aradağy kisiniń sózin tyńdańdar. Ol jaıy sol!.. - dep, eki ulyqqa kezek qarap, ekeýiniń de qaıtqan túrin ańğaryp ap, Alshynbaı:
 - Al jańağy aqyrğy jumystaryńa kelsek, myna men osy úıge, Qunanbaı myrza, sağan, - dep, Qunanbaı jaqqa yrğala túsip, - sol jumyspen kelip otyrmyn. Búgin keshke sheıin osy jumys týraly ruhsat berińdershi! Maıyr, qazir sen qaıta tur. Turaqty bir jaýabyn búgin keshke men jetkizeıin. Sender ekeýiń bop, osy jaıdy sóılegendi ázirshe qoıa turýğa barmysyń? Sony aıtyńdarshy! Osyny men senderden surap otyrmyn! - dedi.
Alshynbaı áńgimesiniń tusynda Qarabas aýyz úıden qamys tegenege toltyryp qymyz ákep edi. Shúńet kelgen syrly sary tegene. Qazirde Maıbasar, Abaılar dybyssyz ğana qozğalyp, ústel ústine asjaýlyq jaıyp, úlkenderdiń aldaryna jyltyr sary tostağandardy toltyryp qymyz qoığan.
Betinde azğantaı ğana qurym belgisi bar sap-sary qymyz, arqar múıizinen istelgen úırek ojaýmen Maıbasar sapyrğanda, kópirshimeı, shyp-shyp etip shymyrlap qana tolqıdy.
Dastarqan ústine úsh tabaqqa sap ashyğan baýyrsaq qoıysty... Jańağy Alshynbaı sózi aıaqtala bergen kezde Qarabas aýyz úıden úlken tabaq ystyq as ákeldi. Bul dağdyly et, qýyrdaq emes, Qunanbaıdyń qymyzben qosa jeıtin jaýbúırek degen tamağy edi.
Alshynbaı sózin aıaqtasymen Qunanbaı Maıyrğa da, Alshynbaığa da asty nusqap:
 - Jep, ishe otyryńdar... káni! - dep, bata qyp betin sıpady.
Meshit salam dep, ımam hazirettermen kóp aıqasqaly, Qunanbaı ózi arabsha oqymağan adam bolsa da, dindar, taqýalaý kárilerdiń jańağy bata qylğysh, bet sıpağysh, "pismildashyl" mashyqtaryn kóp isteıtin bolğan-dy.
Alshynbaıdyń álgi sóziniń aıağyna as kep qalğany bir syltaý bolsa, ekinshiden, budan ári sóılegen sózdiń orny da joq. Alshynbaı kirisip, "aıaqtap kórem" degen soń, Maıyrdyń da ókteı qoıatyn jóni joq. Jaısyz sheshse keıin kóredi. Al, durys bop sheshilse, mundaı isti Alshynbaığa bergennen abzaly joq.
Alshynbaığa:
 - Aıtqanyń durys, men toqtaımyn. Jaýabyn ózińnen kútemin... - dedi de, kelgen jumysyn tez doğardy. Sodan keıin óziniń qymyz qumarlyğyna salyp bes tostağandy ústi-ústine jutyp-jutyp jiberip, jaýbúırekten azğana asady da, qoshtasyp júrip ketti.
Tilmásh tamaq aıaqtağansha ketpeı keıindep qalyp edi, sol shyqqansha Qunanbaı jańağy sóz týraly "lám" degen joq.
Azdan soń tilmásh ketti. Sodan keıin baryp qana Qunanbaı:
 - Parağa jemsaýy tolğan ğoı álgi pisken bastyń. Bet alysyn kórmeımisiń?..
Baımuryn arqyly Bójeı, Baısal tyğyndağan ğoı... - dep, bağanadan jelisi úzilmegen oıynyń bir túıinin aıtty.
Alshynbaıdyń oıy da osy týraly edi. Ol biraq Qunanbaıdan góri aryraq oılap, oıyna ártúrli jaısyz kúdikter túsip, kúńgirt tartyp otyrğan.
Qunanbaı sózine shapshań jaýap qaıyrğan joq. Sarańdap baryp:
 - Para degen bir sári ğoı. Para jemeıtin ulyq bar ma táıir? Oń-solynan qabat alyp, qabat qylğyp ta qybyn taýyp júrmeı me? Myna jerdiń tetigi ol ğana bolmaı tur, - dep, búgin ádeıi Qunanbaığa ózdigimen aıtpaqqa kelgen sózine aýysty. Keıde mańdaı terisin jıyryńqyrap, eki kózin jumyp sóıleı bastaıtyn ádeti bar edi, soğan salyp:
 - Men osy qybyrdyń bárinen kóz almaı, kóldeneńnen bağyp otyrğan kisimin ğoı... "Toğyz qumalaqty oınaýshydan da kóldeneń kórgish keledi deýshi edi bizdiń bı"... - dep óz atasy Tilenshi bıdi esine alyp, - sol aıtqandaı, Tobyqty ishindegi oıyndardyń endi basqa bir belge shyğatyn kezi jetti.
Aıaqtamasa nasyrğa shabatyn túri bar! - deı túsip bir toqtady.
Qunanbaığa qudasynyń bul bet alysy oqys jańalyq edi.
 - Alsheke! Bójeı men Baısal Tobyqtyda aıağymnan alam dese, dýanğa kelip jağamnan almaqshy. Aıanar jerim qalmady ma osy? - deı berip edi, Alshynbaı sol qolyn ústelden az kótere berip:
 - Alysar bolsań, aıanbassyń. Alysqan soń o da aıanbas. Biraq jańağy Maıyrdy ańğarsańshy! Ol ğana emes, ar jağynda antalap júrgen keshegi han tuqymy tórelerdi ańğarsańshy!.. Sózqumar, bálequmar Baımuryndar az ba?..
Sonyń bári: ağa sultandyq qolymyzdan múldem ketti dep júrgen joq. Ylğı ár kezeńnen baspa qyp, "túrt saıtanmen" júr. Teginde óz basyńmen baılanysqan sózdiń órshigeni qursyn... - dep, shetin názik jaığa tuspal jasady. Qunanbaı endi túsine bastady. Bağanağy Maıyr da, endi tipti Alshynbaı da, Qunanbaı, Bójeı tartysynyń túbi - bas arazdyq ekenin tuspaldaıdy. Bara-bara: "ağa sultan basymen Bójeıdiń aýlyn shapty, óz qolymen qyrýar eldi qyrqa matady... dúreledi" degen sózder bále bop, ulğaımaı tura ma?.. Bójeıdiń "aryzy" degen - "aıaspaý" degen sııaqty, ár jerden shań berip jatqan jaıdyń bári sol dúmpýdiń belgisi...
Qunanbaı Alshynbaıdyń júzine oılana qarap: "Endeshe baryńdy aıtshy!" degendeı, úndemeı tosyp qaldy. Alshynbaı endi Qunanbaığa qadala qarap otyryp, jiti sóılep:
 - Búgin myna meshit bitip, abyroıyń asyp otyr. Atağyń kópke ketip jatyr.
Sony kúndeıtin de kisi kóp. Aldymen anaý kórpis, myna jańağy Maıyr kúndeıdi. Kishireımeısiń, keshirim etesiń. Aq kóńiliń múlde ağarsyn. Munyń da bir Qunanbaılyğyń bolsyn. "Igi jumys ústinde kirbeńnen arylam" degeniń bolsyn. Ana Bójeı ağaıynyńdy jaý qyp jatqa jiberme!.. Baýyr qyp qasyńa tart, tatýlasshy osy! - dedi.
Qunanbaı kópke sheıin úndegen joq. Tatýlyqty Alshynbaı surağanda, qaı jaýabyn bolsa da oılanbaı aıtý qıyn. Anyğynda, bar Qarqaraly dýanynyń shyn dúmshebaıy osy Alshynbaı. Kóp rýdyń neler úlken daýy da osynyń aldynan taraıdy. Odan beri de ana bir kezde Qusbekteı tóre Alshynbaıdy ókpeletip alğan soń, ağa sultandyğynan aırylğan.
Alshynbaı dostyğy arqyly ğana az ğana Tobyqtynyń Qunanbaıy ağa sultandyqty alğan... Jáne Bójeıdi jaý qyp qýa berse, astynda jatyp ta aıağyn shaınaıtyn túri bar. Ańğar solaı bop barady. Onan soń istese Bójeıge bul istedi, Bójeı áli buğan ne istedi?.. Alshynbaı surasa bergennen abzaly joq eken degen baılaýğa kep edi. Ózdiginen "tez kelermin" degen baılaýy emes ekeni ras. Alshynbaı emes, ózge kisi aıtsa da búıtip tez qaıtpas edi.
Endi myna tus onyń bárinen bólek... Sol sebepti Qunanbaı bekindi de:
 - Alsheke, aınalany kórip, boljap aıtyp otyrsyn ğoı. Dostyqpen aıtyp otyrsyń. Ańğarmasam aıypty bolar em. "Qaıtpas-aqpyn" dep edim. Biraq jalğyz qatybas men bolaıyn ba? Aqyry qudaı bilsin, óziń bil, óziń aıaqta! -dedi.
Sóz sonymen bitti de, Alshynbaı biraz otyryp úıine qaıtty. Abaı Bójeı úshin rıza edi. Tipti Alshynbaığa da ishteı kóńili jyly tartqandaı boldy...
Túsi sýyq, raqymsyz jaýlyqtyń endi beti jylynyp, tatýlyqqa aınalğanyn Abaı "ýh" dep, kúrsine súısinip qabyldady.

     3

Osy sóz bolğan kúnniń keshinde Abaı Qarqaraly qalasyn japa-jalğyz aralap ketti. Keıde bir ishi pysyp, júdeý tartsa, nemese bir nársege rıza bop, kóńili órbise, osylaısha jalğyz ketip qalýshy edi... Kún keshkirgenmen áli batqan joq eken. Qala jelkesindegi ásem taýdyń qarağaıly jotasynda qyzyl araı sáýle bar. Taý basynda jel turdy bilem. Toğaısyz ashyq jondar da syrğaq kórinedi. Jaıaý borasyndap, uıtqı túsip qyzğylt quıyn ushqyndaıdy.
Qala ishinde jelsiz shyńyltyr aıaz bilinedi. Jaısyz sýyq emes. Boıdy shıryqtyryp, jınaqy ustatatyn jeńil mezgil. Taýdyń qalağa qarağan betin kesh kóleńkesi basqan. Jaqyn jerdegi jaqpar tastardyń ózi de qazir kókshil kóleńke ishinde kógildirlenip, alystaı túsip, túnge beıimdep barady...
Abaı óz páterlerinen eki-úsh kóshe uzap ketip edi... Bir ýaqytta pushpaq aınalyp, daýryğa sóılep kele jatqan jaıaý topty kórdi... Kóp adam bolsa da, ishinen Abaığa tanys kisi bilinbedi. Kúlisip, dabyrlasyp sóılep kele jatqan ylğı jupyny kıimdi jataqtar... Jaıaý júristerinen de qaladağy qaraket adamdary ekeni tanylyp tur.
Búgin Abaı kóńili dúnıeniń bar kórinisinen bitim, jarastyq izdegen bir meırimdilik halinde. Jas, kárisi aralas tegis qurdastaı kúlisip kele jatqan top Abaığa qyzyqty, jarastyqty kórindi.
Sebepsiz jymııa kúlip, osy topty Abaı kóshe ortasynda ańyryp, tosyp qaldy. Biraq top ishinen muny baıqap, elegen bir jan da joq. Aıaqtary shyny qardy shaqyr-shuqyr basyp jaqyndap qaldy. Abaı endi baıqady. Bar toptyń entelep qamağany - úlken aq saqaldy, kelisti qart eken... Ózi de kúlip, topty da kúldirip kele jatqan sol.
Bir tosyn, ğajap nárse: shaldy eki jağynan qoltyqtasyp keledi. Shal ózi basyn tik ustap ilgeri basyp kele jatqany bolmasa, eshqandaı bet burmaıdy.
Sóılegende de eshkimge qaramaı, týra bet aldyna qaraı sóılep keledi...
Abaı mynadaı ózgeshe shaldy birtalaı ańyryp, haıran qap turyp zorğa ańğardy. Qart soqyr eken...
Toptyń muny baıqamağany tipti jaqsy boldy... Qasynan óte bergende Abaı da qosylyp, ere júrdi. Osy kóshe boıynda jalğyz Abaı emes, qaqpa aldynda otyrğan, qarsy kele jatqan kisiniń bári de shal tobyna qyzyğyp, ilese keledi...
Keıinirek kele jatqan bir býryl saqaldydan Abaı:
 - Bul kisi kim, ağa?.. - dep edi. Anaý tańdanyp:
 - E, bilmeýshimeń Shójikeńdi?.. O ne degeniń?.. Bul - Shóje aqyn emes pe? -dedi.
Shójeniń atyna Abaı qanyq, biraq kórgeni osy. Atyn estı sala ol býryl saqaldan sytyla jónelip toptyń aldyńğy qataryna ilesip, Shójeni jaqsylap qarap, sózin tyńdaı bastady.
 - Shójike, bizge júr!.. Bizdiń úıge keldik mine, aıtyp turğan myna men Bekbergenmin, - dedi bir qyrma saqal jaıaý...
 - Jo, bizge barady...
 - Ýa, qoıyńdar, men ózim alystan ertip kelemin!..
 - Oı, ne deısińder? Shójikeńniń túsken úıi bizdiki!.. Aty bizdikinde tur! -dep, tağy bireý ún berdi.
Osyndaı keris ústinde top tegis ıirilip toqyrap qaldy. Árli-berli ótken júrginshiler tağy kep qosylyp jatyr. Jańağy daýryqtardyń bárin estip, toqyrağan Shójeniń ózi. Ol qatty, ashyq daýyspen qarqyldap súısine kúlip:
 - Ýaı, jarandar, men bir aqyl aıtaıyn ba?.. - dedi.
Jurt tegis qadirli qarttyń aýzynan shyqqan lebizin kútip:
 - Aıt, aıt... Shójike!.. Ýa, tóresin óziń aıt!
 - Ýa, qaıda qonasyń, óziń tańda! - desip, ańtalaı bastady.
Shójeniń daýsy bul dabyrdyń bárin basqandaı, zor eken.
 - Ýaý, osy jegizbegiń - asyń, jaımağyń - tósegiń ğoı... Dán yrzamyn, ağaıyn... Biraq yrzamyn dep qana qoımaımyn, osy jańağy "mağan-mağan" dep daýryqqanyńnyń bárine de baram... Bárińniń de asyńdy ishem... Shójeniń kómeıine tas tyğylyp qala qoımas endi bul bes-on kúnde... Sol saraıym saý bolsa, jańağy ún bergenińdi tegis murnyńnan tizip turyp, bir kún tústik, bir kún qonaqasy jeımin... Al, qazir bolsa, kún yzğyryq tartty. Keshkirdi bilem.
Meniń kári sińirimdi soza bermeı, osy eń jaqyn qaqpanyń birine buramysyń, ákeler?.. - dedi. Bastan bergi sóziniń barlyğyn kúle tyńdap turğan jurt eriksiz toqyrady... Eń jaqyn úı osy qaqpasynyń aldynda jıyn turğan úı edi.
Qora ıesi qalbalaqtap, ishke qaraı júgirip ketti. Jıyn tarqaı almaı, Shójeni qımaı tur.
Qonaqasy jaıynan toqtam tapqan el, endi Shójeniń birer aýyz sózin estimeı kete alatyn emes.
Shójeniń qasynda turğan bir qartań kisi aqynğa qozğaý salğysy keldi bilem:
 - Ýa, Shójike, dýanğa jańa keldiń ğoı, mundağy daqbyrtty estip jatyrmysyń? - dep edi, Shóje:
 - E, e, aıt! Ne deıdi? Ne dep jatyr dýanyń? - dedi.
Jańağy qartań kisi qala jańalyğynan habardar eken. "Qunanbaı salğan meshit bitti. Alshynbaı, Qunanbaı sony toı etpek jáne ağa sultan Qunanbaı ağaıynymen bitisetin bopty. Ulyqpen Alshynbaılar tabystyratyn bopty! -dedi.
Abaı myna sózge asa qaıran boldy. Óz ákesiniń atyn dál myna jerden estımin degen joq edi. "Meshit bir sári, tipti onyń araz-qurazy da ıen jurtqa málim eken-aý!" - dep tańdandy.
 - E-e, arazdasam dep, ulyqtyğynan aırylyp qalmasyn deıdi ğoı.
 - Qunanbaıdyń qamqory Alshynbaı bopty ğoı.
 - Árıne, bár-bárin jalğastyryp, septestirip júrgen sol Alshynbaılar...
 - Tobyqtyğa abyroı áperip, ulyq qyp, úske shyğaryp qoığan da sol ózderi.
 - Endi mine Tobyqtynyń jempazdary qasaptyń da semizin, lapkeniń de qyzarğanyn qurtyp barady. Osy mańdağy qos ataýlynyń da qysyr taıy men tý bıelerin túgel jemeı ketetin emes... - desedi.
Shóje osy jaılardy kúle tyńdap turyp, bir kezde op-ońaı óleńdete qoıa berdi. Ashyq daýsy sańqyldap:

     Bolypty bir aqsaq taz jáne soqyr      
     Qurandy mysyq sopy moldań oqyr.
     Bolğanda aqsaq darııa, soqyr qarğa      
     Ortasyn darııanyń qarğa shoqyr, -
dedi. Jurt tegis dý etip kúlip jiberdi... Shapshańdyğyna, aıtqyshtyğyna qaıran bop, tańdaı qaqqandar da bar.
 - Aqsaq tazy - Alshynbaı...
 - Soqyry - Qunanbaı.
 - Ne qyl deısiń? Al, qaıtpas káriń jalğyz aýyz óleńmen jaıratty da saldy! - dep jurt japyrlap sóılep jatyr... Abaı bul sózderden qatty uıalyp qysyldy da, shetteı berdi.
Osy kezde úı ıesi shyğyp Shójeni erte berip edi.. Jıyn taramastan buryn Abaı jalğyz bólinip, óz úılerine qaraı asyğa jóneldi.
Tómen qarap kele jatqan Abaıdyń qulağynan jańağy bir aýyz óleń áli aıyqqan joq. Bar sózi esinde... Ishinen qaıta-qaıta aıtady. Jattap apty.
Mynaý jalğyz aýyz óleń bağana, kúni boıy kúmbezdeı bop úlken kórinip otyrğan eki rýdyń eki shoqysyn bir-aq soğyp jermen-jeksen etti. Taıpıtyp ketken sııaqty kórindi.
"Alsheke, Alsheke" degenderi - "aqsaq taz" ataldy. Alshynbaı syltı basady, aqsaq ekeni ras. Al, "ağa sultan", "myrza" atanğan óz ákesi - "qarğa!" Qandaı qarğa? Qarqaralynyń en baılyq, el darııasynyń jalğyz erkesi. Jaqsy-jáılisin japa-jalğyz qyzyqtap, shoqyp jep otyrğan qarğa!..
Álemde sózden kúshti ne bar eken? "Sóz óńmenińnen ótedi ğoı" degen Qarataıdyń tağy bir tapqyr sózi esine tústi.
Osyndaı óz oıymen ózi bop, ishinen asa qatty teńseltken bir kúshti sezgen Abaı kósheni de, kóshedegi júrginshini de ańğarmaı, kórmeı kele jatyr.
Bir pushpaqqa jaqyndap qalğan eken. Dál buryshtan burylyp, buğan qarsy shyqqan úsh attyğa kózi tústi.
Ańyryp tura qaldy da, tez tanydy. Kele jatqan Bójeı, Baısal, Baıdaly eken. Ortadağy túlki tymaqty, kúreń tóbel atty - Bójeı. Aqsur júzi jabyńqy.
Qońyrqaı murty menen saqalyna keshti aıaz qylaý salypty.
Abaı toqtağan qalpynda boıyn tez jıyp, attylardyń aldyna jumysy bar kisideı kóldeneńdep kep, tosyp turdy. Attylar munyń qozğalysyn oqys kórdi me nemese tanydy ma, attaryn baıaý bastyra bastap edi, jaqyndap, tustas keldi.
Sol ýaqytta Abaı úlken yqylas bildirip, aıryqsha bir tağzymmen tósin basyp, qatty daýystap:
 - Assalaýmağalaıkúm!.. - dep sálem berdi. Medresede júrgende: "Kóshede qaziretti kórseń, osylaısha tağzym etý kerek" dep halfeler úıretýshi edi.
Abaı kópten beri-eshkimge búıtip sálem berip kórgen joq. Qarqaralyğa kelgeli Bójeıdiń kóringeni osy. Sheshesiniń júrerdegi sózi esine tústi me, bolmasa qazirgi kóńil kúıine saı keldi me?.. Qalaısha búıtip ádep shyğarğanyn Abaıdyń ózi de baıqamaı qalğan-dy.
Ózge qazaqtan bólek, myna sııaqty, bir alýan sypaıylyqqa Bójeı oń nazaryn saldy bilem... atynyń basyn tejeı berip:
 - Ýağalaıkúmmássálám, balam!.. - dep toqyraı qaldy.
Baısal Abaıdy jańa tanyğan edi. Jaqtyrmaı, murnyn tyrjıtyp:
 - Óı, mynaý eken ğoı, já júrshi! - dep, atyn qozğaı berip edi, Bójeı:
 - Toqtashy! - dedi.
 - Eı, sol anturğannyń balasynyń sálemin alýshy ma em?.. - dep, Baısal Abaığa qabağyn túıe qarady.
Abaıdyń eki beti dý etti. Oqys jalyn beti emes, ishin de sharpyp ótkendeı.
Kinálap, renjigen jazyqsyz balanyń otty kózderi jarq etip, Baısalğa qadala qarady.
Bójeı Abaı kúıin jaqsy tanyğan sııaqty edi. Baıyptap qarap alyp:
 - Balam, jónińdi aıtshy, bizdi kórseń, sálem ber dep ákeń aıtyp pa edi, joq ózdigińmen istediń be? - dedi.
 - Bójike, ákem emes, ózim berip turğan sálemim sizge!..
Abaı bolsa, kúndizgi ózin kóńildendirgen kúıin umytpağan bolatyn.
Qarqaralynyń keıbir kóshe qazağy estigen tatýlyq jaıyn Bójeı, Baısaldar áli estigen joq-ty. Jańa, keshke jaqyn ğana Alshynbaı bul úsheýine kisi jiberip, óz páterine asqa shaqyrğan eken. Ne sóz baryn bilmese de soğan attanyp bara jatqan beti osy edi.
Abaı jaýabyn estigen soń Bójeı yqylaspen qaran túsip, jaqyndady da:
 - Ákeń aıtpaı, óziń bilgen bolsań, batamdy bereıin. Kózińnen jaqsy janar kórdim ğoı, shyrağym!... - dedi.
Baısal bul sózdi de jaqtyrmaı syrt qaraı berip edi, Bójeı onyń qozğalysyn tanyp:
 - Eı, Baısal, sen bata bermegenmen, mynaý bolaıyn dep turğan bala ğoı, -dedi de, Abaığa burylyp:
 - Endiginiń júgi sende qalar, balam! Jolyń bolsyn!.. Jalğyz-aq ózgeni berse de ákeńniń qattylyğyn bermesin! - dep, betin sıpady. Abaı da Bójeıge qadala qarap turğan qalpynda bata qylyp, betin sıpap edi.
Attylar júrip ketti. Baıdaly bağanadan úndemegen edi. Endi ğana Bójeıge qarap:
 - Eki kózi sekseýildiń shoğyndaı jaınap tur eken óziniń... - dedi.
Abaı turyp-turyp baryp qana qozğaldy.
Shyn ba? Shyn aıtty ma? Joq álde Baısaldyń qattylyq, aıamastyq minezi balağa aýyr tımesin dep, jany ashyğannan aıtty ma? Bójeı ne mánmen mundaı jaqsy bata berdi! Oıda joqtan, op-ońaıdan, osyndaı taýdaı úlken syı bola ma?.. Myrzalyq pa? Joq álde Abaıdy az bilse de, tez tanyğany ma? Úlkender kórgen, tanyğysh, synshy ğoı! Shynymen-aq tanyp aıtqany ma?.. Olaı bolsa, Abaı jaman kisi emes, jaqsy kisi bolmaq qoı!..
Bul jaıdy oılağan saıyn balalyq ózimshiligi qatty yrza boldy. Abaıdyń ishi ala qyzyl, birtúrli qýana serpilip, tez-tez qulash sermegisi kelgendeı.
Áldeqandaı óris izdegendeı.
Endi asyğa júrip keledi. Kún qazir ymyrt bopty, ony da jańa baıqady.
Eki kóshe adasyp, páterinen asyp ketipti. Muny da jańa bildi. Qaıta júrdi.
Aýylda júrgende qysy-jazy dóń basynda etetin kesh, qazir tağy da bir ózgeshe bop serpiltip, óz qýatyn aıryqsha bildirip, Abaığa qatty áser etedi...
Ózi salmasa da, Abaı qarshyğa salğan úlkenderdiń qasyna etken jazda kóp erip edi. Sonda ymyrt jabyla bergende, apaq-sapaqta, kesh qarańğylyğy qoıulanğan saıyn, kók qarshyğa, órtteı qarshyğa, sekýnd sanap jalyndaı shalqyp, jaınaı berýshi edi... Abaı óz oıyn, óz kóńiliniń kúıin myna keshte dál sol shabyttağy beti qaıtpas qarshyğadaı sezdi. Búgin birtúrli sergektik, sezimdilik bar.
Ózge kúnderden dál búgingi kúnniń ýaqığalary álde-qaıda bólek. Kúndizgi ákeler, álgi Shóje, jańağy Bójeıler... Bir Qarqaraly qalasynyń alaqandaı aıasynyń ishinde bolğanmen, osy adamdar arasy sonshalyq  kereqar. Tipti dúnıeniń tórt buryshyndaı alshaq jatyr. Bir jerde kúsh, bir jerde óner, bir jerde minez... Aralary jáne bitimsiz bop, ár salada jatqany nesi!.. Bári bir orynğa jıylyp, yntymaqpen bir aradan tabylsa ne eter edi?..
Bul oı Abaığa eń alğash kelgen oı edi de... jáne tipti óz oıy sııaqty kórindi.
Anyğynda: "aqyl, qaırat...", "aqyl men baqyt, baılyq" degenderdiń ózara daýy, talasy degen "parsy, túrik" tilindegi kitaptardan byltyrlar bir oqyğan naqyl áńgimesi bar-dy.
Qazirde Abaı sony ómirden tapqanyna da dán yrza... Óz aqylymen tapty...
Tapty da: "Osynyń bári bir jerde, bir keýdede, bir adamnyń ishinde bolmaqqa lazym..." dep, ózgeshe bir senimdi baılaý jasady.
Osy oımen qatar, ózin osy Qarqaralyğa kelgeli qatty ósip, ulğaıyp qalğan kisi sııaqty kórdi. Talaı jandy kórip, talaı sózderdi uqty... Tipti Shóje aqyndy da óz qulağymen esitti.
Talaı rý, talaı jerlerdi de bildi.
Tystan asa kóńildi áser alğan Abaı ymyrt ábden jabylğanda Maıbasardyń páterine kep kirip edi. Aýyz úıde, etiginiń ókshesine qatqan qardy Abaı búgin ózge kúnderden qattyraq, shıraq tekpilep túsirdi de, tabanyn jyldam-jyldam súıkep, súırete súrtip, tórgi úıge kirip keldi. Eki beti keshki aıazdan qyp-qyzyl. Úlken kóziniń aq-qarasy ap-aıqyn bop, jalt-jalt etip, shıraq bir ottylyqpen qaraıdy...
Úıde Maıbasar, Jaqyp bastağan týğan-týysqandar kóp eken. Bağana taıdyń etin jeı almaı ketken jıyn, endi shyndap nıet qyp, qaıta tegis jıylğan tárizdi. Úlken sary samaýyrdy jańa ortağa alysypty... Shaıdy "sorap-sorap" tartysyp jatyr... Maıbasar Abaıdyń túsine súısine qarap:
 - Abaıjan! Tońğan joqpysyń, qaıda júrdiń! Kel, sheshin, shaı iship jylynshy! - dep, qağyla berip, óz qasynan oryn bosatty... Abaı asyqpaı sheshinip bolyp, shaığa kep otyrdy.
Jaqyp shaıdy silteı túsip:
 - Bol, bol! Shaıdy tez-tez iship, ázir otyryńdar, jigitter! - dep, barlyq jıyndy asyqtyryp otyr eken.
 - Ras, ras... Qarataı, Yzğuttydan habar kelisimen, jónelý kerek... - dedi Maıbasar da.
 -E, as ázir, úı ázir... "Jasığ" namazynan soń keledi, - dedi ğoı qonaqtardy...
 - Ol namazdy jańa meshit ishinde uzaq oqıtyn da shyğar...
 - E-e, endi Hasen molla, jańa ımam bolğany osy. Bul namazdy tez bitire qoımas...
 - Báse, "Iasın" men "Tábáráktiń" bárin oqymaı ne bopty? Ózin maqamdap oqymaı toqyramas! - desip, kúle túsip Tólepberdi, Býrahan, Jumağul sııaqty jas jigitter shaıdan op-ońaı shyğa qoığysy kelmeı otyr...
 - Óı, ne aıtasyńdar, táıir!.. Tez bolyńdar! Ózderiń jańa meshittegi namazğa barmaımysyń áýeli?.. Maıbasar, barmaýshy ma eń namazğa? - dep, Jaqyp qaıta degbirsizdendi.
Maıbasar dál namaz úshin onsha asyğa qoıatyn tárizdenbedi. Moınyn bura berip kúlip, Abaığa qarap:
 - E, jańağy qalyń jıynnyń ishinen meshit ishinde oryn tıedi deımisiń, táıir! Tórine ketseń qonaq shyqqansha úıge jete almaı qalasyń... Onda Yzğutty:
"Qonaqtan buryn kelmeısiń" dep, baýyzdalyp ólsin... - dedi.
 - E, shyğar aýyzğa, jaqyn jerden-aq sapqa kirseń bolmaı ma... Barmasaq uıat qoı! Tipti, myrza bilse, ursyp júrer!.. - dep Jaqyp kúdik aıtyp edi:
 - Myrzańa "bardyq, oqydyq" dep ótirik aıta salamyz... - dep jurtty dý kúldirip, Maıbasar, - jaryqtyq meshit jaqsy bolğanmen, bosağasynda qaıdan otyram... Namaz oqımyn dep, óńsheń kıiz tóbe Boshan Qarashordyń saptamasyn kúzetem be?.. Sonyń jalpaq tabany basqan jerge bas qoıam ba?.. - dep namaz jaıyn birjolata qyljaqqa sala bastady.
Abaı Maıbasardyń úp-úlken basymen balasha qyljaqtap otyrğanyna qyzyğyp kúle bastady.
Dál meshit ashylğaly turğan jerde jáne Qarqaraly eliniń bar shonjarlary sonda jıylyp, alğash namaz oqyp, Qunanbaığa alğys aıtatyn sağatta Maıbasardyń bylaısha qyljaq etkenin Jaqyp jaqtyrğan joq edi. Ishinen: "Dağdyly, beıpil aýyz, minezsizdigi" dep oılady da, ózge kópke búgingi keshtiń erekshe kesh ekenin eskertpek boldy.
 - Bul meshit, bile bilseńder, bizdiń myrzağa da, onan soń, osy otyrğan bárińe de zor abyroı áperetin meshit qoı, jaryqtyq! - dedi.
Maıbasar bul tusta qaıtadan nyğyzsyp, dardııa túsip:
 - E-e, sony aıtsańshy!.. Dushpan ataýlynyń aýzyna qum quımaı ma bul meshit? Bálem, Bójeı de osyny sezgen bolar. Tatýlyqty izdegen tárizdi ğoı! -dedi.
Tatýlyqty kim izdegeni bularğa málimsiz edi. Biraq Qunanbaı aınalasy:
"Bójeı yğypty! Bójeı áli jetpesin bilip, tatýlyq surapty!" degendi endi osylaısha bastamaı otyrmaıdy. Ondaıdy aldymen aıtatyn, árıne, osy Maıbasarlar.
 - Baığus Alshekeń de dos-aq qoı! Bizdiń myrzanyń anyq tileýi, adal jaqyny sol baqyr ğoı... - dep, Jaqyp Alshynbaıdyń kúndizgi minezin eske alyp edi. "Qyzğanady... Abyroıyńdy tóre-qaranyń bar jel-aýzy qyzğanady, tipti ulyq ta qyzğanady. Aldymen álgi Maıyr qyzğanady!" dedi ğoı... Dup-durys qoı, meshit salyp, abyroı asyp, eldi alyp, Edildi alyp bara jatqan soń, ózimen ıyğy asyp yryq bermeı ketedi, - deıdi ğoı Maıyr.
 - Maıyr, pisken bas, qyzğanýdan buryn áýeli Bójeı, Baısaldan parany da soqty ğoı!.. Sol ğoı onyń óktep otyrğany, qulqynyn tanymaımysyń?.. - dep, Maıbasar óziniń kúndizden baılağan sheshýin aıta kep, - al, endi Bójeımen tatýlasý da osy búgin keshke bolady. Osy namaz, osy astyń ústine olar da keledi, ony esittiń be? - dedi.
Dál bul arasyn Jaqyp ta, ózge bunda otyrğan jigitter de estigen joq edi.
Abaı da bilmeıtin. Bári de az ańtarylyp qalyp, ishterinen Bójeıdiń búgingi tatýlasa keletin pishinin kórgisi keldi.
Maıbasar osy jaıdyń bárine toqmeıildene túsip:
 - Bar jaqsylyqtyń basynda áıteýir bir Alshekeń... Bergen mal adal, adal ğoı Alshynbaı aýlyna! - dedi de, qasynda otyrğan Abaığa ıilińkirep, tóne túsip:
 - Uqtyń ba? Bálem, osy joly barmaı qutylshy qaınyńa! - dep, Abaıdy tağy qolğa ala bastady. Biraq Abaı dál osy joly burynğydaı jasyğan joq.
Ánsheıin bundaı top ishinde Maıbasardyń osy qaljyńynan terlep-tepship qysylatyn bolsa, búgingi keshte olaı emes. Úıdiń ishi Abaığa qarap aqyryn kúlise bastady. Maıbasar Jaqypqa qarap kóz qysyp otyr edi...
 - Maıeke, tağy bastadyń ba, barmaımyn tipti!.. - dep, úlkenderge buryldy da, kúlip qoıdy.
 - Óı, jaman!.. Jaman bola ma deımin osy shirkin! "Óli-tirisin bergen soń, óli kúıeý jata ma?" dep, óziń qalaısyń? Iegi ıtelginiń tamağyndaı bop úlpildep kelin otyr anada "Kelmeı ketsinshi bálem!" dep, ol seni synap otyr osy joly. Óziń súıekke namys bolatyn jaıdy oılamasań kerek múldem! - dep, Maıbasar Abaıdy shyndap aınaldyra bastady.
Abaı álgi de qysylmaı, kúle qarap Maıbasardy mysqyl etkendeı myrs etti de, art jağynda turğan dombyrany alyp, dańğyldatyp tarta bastady.
Jaýap qatqan joq.
Maıbasar jaýap ala almaı az otyryp, qaıtadan qadalyp:
 - Al, aıtsańshy!.. Qasyńa joldas qyp myna otyrğan barlyq atpal jigitterdi ertem. Tek emeýirinińdi bildirshi! - dedi.
 - Maıeke, qoıyńyz deıim!..
 - Ýa, tipti qoımaımyn!.. Bildiń be?..
 - Iapyr-aý, osy sizge túser olja bar ma? Tym qurysa, jeńge bolsańyz bir sári edi!..
 - Jeńge bolmasam jeńgeden artyq aıyzym qansyn!.. Abaı kúlip jiberdi de, bir erekshe oınaqy tentektik taýyp:
 - Osy bir emes, eki emes... shyn qoımaısyz ba? - dep, dombyrasyn toqtatyp, aldyna kóldeneń salyp Maıbasarğa qadala qarady. Kúlimsirep qarağan úlken kózderinde asa bir qyzýly jalyn kóringendeı edi.
 - Al, qoımadym!.. - dep Maıbasar, "qaıter eken" degendeı ejireıe qarady.
Abaı ózi kórgen Shójeniń qalpyna salyp, kúlimsiregen kózin syğyraıtyp, basyn joğary kótere berip soqtyrta jóneldi:

     Ýa, qoı dese bir qoımaısyń, 
     Az boldy ma, Maıeke, 
     Osynda kórgen qyzyğyń?
     Kertip jep-aq júrsiń ğoı, 
     Qarqaraly halqynyń 
     Jal-jaıasyn, shujyğyn, 
     Alğan, jegen azdaı-aq 
     Tağy birdi taýypsyń.
     Ýá, Alshynbaıdyń qyzy kim?
     Adaqtamaq sertiń be, 
     Osy óńirdiń eliniń 
     Júırigi men jortağyn?
     Aıtpaı-aq qoısań netýshi edi, 
     Sonda da bar ma ed ortağyń?
     Gúj-gújdep bir qoımaısyń 
     Buqasy ma eń qashyrar 
     Sol aýyldyń torpağyn?
     Bile bilseń osy syı 
     Jeter edi, qaınağa, 
     Oraıy bolmas qolqanyń... -

dep saqyldap kúlip, Abaı Maıbasarğa qaraı jantaıa ketti.
Úıdiń ishi ári qaıran bop, ári súısinip, qarqyldaı kúle jóneldi. Maıbasar qysylğannan, únsiz ğana lekitip kúle berip, Abaı bitirgen ýaqytta, basyn shaıqap, dymy quryp, boqtap jiberdi de:
 - Qap! Qap! Myna jamannyń qylyğyn-aı!.. Endi qaıttim, bátir-aý?! - dedi.
Abaı kúlip, mysqyldap:
 - Bol, aıtatyn bolsań óleńmen aıt, Maıeke, áıtpese tyńdamaımyn! - dep, basyn shaıqady.
 - Al, bálem, sońynan qalmaısyń!.. Alar sybağańdy aldyń ba?.. Shoq!..
Shoq!.. endi, -dep, Jaqyp qyp-qyzyl bop, sheksilesi qatqansha kúldi.
 - Qap, myna Shanshardyń jıeni!.. Uljan jeńeshem-aý, seni búıtkizip otyrğan... Bálem, aýylğa barğan soń sybağańdy berermin shesheńe aıtyp!.. - dedi Maıbasar.
Tólepberdi, Býrahandar da myna sózdiń tórkinin uğyp:
 - Báse, nağyz Tontaı!
 - Tontaıdyń jıeni ğoı!..
 - Saıqymazaq Shanshardyń shanyshpasy ğoı mynaý! - desedi.
 - Ýá, bul óleńdi bir jerden qoınyna salyp ákeldi me deımin?! Óleń aıtýshy ma edi bul jaman?.. - dep, Maıbasar áli qaıran bop otyr.
Shynynda Abaıdyń óleń jazyp, óleń aıtatynyn bul úlkenderdiń kórgen, sezgeni osy ğana. Abaı óziniń qaljyńynan mundaı úlken áser bolady dep oılağan joq edi. Endi qaıtadan óz-ózinen qysylyńqyraı bastap:
 - Óz óleńim emes, - dedi mynaý úlkenderdiń shamasyn biraz qyljaq etkendeı bop, - bağana keshke Shójeni kórip em, sonyń óleńi, - dedi.
Úıdegiler nanar-nanbas bop japyrlap surastyra bastağanda Abaı bir qalypty kúlimsiregen júzben syr bildirmeı otyryp:
 - Osynda bir Maıbasar degen ağam bar. Kúnde súıtip maza bermeıdi, soğan bir jaýap úıretshi dep em, sol kisi úıretti, - dedi.
Shójeniń bağanağy mysqylshyl, oınaqy, ashy kúlkisi Abaıdyń qazir kóz aldynda. Jańağydaı Maıbasardy jaıratyp salğanyna Abaı ózi de ishinen qatty yrza bolatyn.
"Shójege uqsadym-aý!.. Shyndap uqsaı alar ma ekem?!" - dep ishinen qyzğana qumartqan jaı bar-dy. Úı ishi munyń "Shóje" degen sózine shala nanyp, jańağy oqys minezine áli tamashalap otyrğanda, syrtqy esik ashylyp, jyldam basyp Qarabas keldi... Dyrdý tez basyldy. Qarabas úıge basyn suğa bere, tabaldyryqtan attamaı, daýryğyp:
 - Bolyńdar! Namaz bitti! Qonaqtar myrzanyń páterine bettegeli jatyr...
Qarataı men Yzğutty jetsin! - dedi. Al, tegis, shapshań! - degende, úıdegi jurt dúrk turyp, asyğyp kıine bastady.
Abaı neğylaryn bilmedi. Úıtkeni Jaqyp buğan: "Sen qonaq kútip tabaq tasýğa jaramaısyń, al ákeń qasynda úlken kisilermen tağy da otyra almaısyń...
Oryn tar bolar. Odan da búgin osynda jatsańshy!" - degen.
Abaı ózi de osyny "tapqan aqyl" eken dep edi. Biraq Maıbasar men Qarabas:
 - E-e, eń bolmasa qonaqtardy kórip, sálem berip qaıt!
 - Myna shahardyń kóp qonaqty qalaı syılaıtynyn kórip qaıt!.. - desken.
Ózge jurttan keıindep qalsa da Abaı jańağy sońğy sózderdi biraz oryndy kórip, aqyryn aıańdap ákesiniń úıine keldi.
Jalğyz kelip edi. Ózge barlyq úlkender kıine sala asyğyp, qalbaqtap, jyldam basyp ketken eken.
Uzaq namazdyń artynan túngi asqa qaraı shabyttanyp qozğalğan jurt Abaı kelgenshe tegis ornalasyp qalğan tárizdi.
Qora ishinde kútýshiler, aspazshylar bolmasa, ózge júrginshiler joq. Biraq qaqpanyń ishi-syrty tolğan ertteýli at eken. Túngi aıazben ústeri qylaýlanyp, shańytyp tur. Ádemi shana men qamyt-saımandary syqyrlaı túsip, jegýli dara attar, par-par attar da kórinedi. Ylğı jaqsy jeńil shanalar... Bul qala baılarynyń attary bolý kerek. Seńseń tondaryna oranyp, shana ishinde qalğyp otyrğan biren-saran kóshirler de baıqalady.
Úlken ağash úıdiń qorağa shyğatyn keń esigine qarsy kishileý asúı bar edi.
Sonyń esigi damyl tappaı ashylyp-jabylyp jatyr eken. Tabaq-tabaq ystyq asty jańağy Maıbasar páterindegi jigitter júgire basyp tasyp júr. Asúı men qonaqúıdiń arasynda Maıbasar, Jaqyp ta qarbalasady. Úı ishinen, qonaq qasynan bularğa da oryn tımegen eken.
Barlyq as jaqty basqaryp júrgen Yzğutty.
Ol:
 - Bylaı... Bas aıağyńdy!.. Ápkel! Bol... Bol shapshań! - dep, Maıbasar, Jaqyptarğa da sholaq-sholaq buıryqtar beredi. Jeńil meshpet ishik kıip, bilegin sybanyńqyrap alğan Yzğutty ańshydaı shapshań, yqsham. Qunanbaıdyń búgingi qonağynan aıağan jany joq sııaqty.
Abaı úlken úıge kiretin esikke taqaı bergende, qarsy aldynan Qazaqpaı júgire shyqty. Asúıge qaraı ushyp barady eken. Oğan jol berip, endi kire bereıin dep edi, art jağynan:
 - Bylaı, bylaı tur!.. - degen Yzğuttynyń qatty buıryğy estildi.
Eki qoldaryna eki-eki úlken jasaýly tabaqtan alyp, Býrahan, Tólepberdi, Jumağul, Qarabastar keledi eken. Abaı tağy toqtap jol berdi. Dál qasynan býy aspanğa shyğyp, tabaq-tabaq et ótip jatyr. Ylğı bir túrilgen qazy, tóńkerilgen jas quıryq, sary altyndaı balqyğan jal, jelin maılar... Árbir eki tabaqtyń birinde, álginiń ústine bir-bir qońyr bas ornapty. Bulardy kirgizip jiberip, Abaı endi úıge qaraı qozğalaıyn dep edi, úı ishinen tağy bir nársemen qarbalasyp, Qarataı shyğyp keledi eken. Ol Abaıdy, tipti, qağyp kete jazdady.
 - Óı, tuzdyqtaryń... qaıda?.. Jeke qoıatyndaryń qaıda?.. - dep keledi eken.
 - Bar! Bar tuzdyq! Áne! Mine keledi! - dep, Yzğutty Qarataıdy qaıta qaıyrdy. Abaıdy bul ekeýiniń esik aldyndağy qarbalasy tağy kirgizbedi.
Bağanadan beri kirgen-shyqqanğa esik ashýshy sııaqty bop turğanyna Abaı yza bolyp, endi Yzğuttyny yğystyryńqyrap úıge kirdi. Biraq kire-bere Yzğuttynyń shyntağyn qağyp qalyp edi. Buğan syrt qarap turğan Yzğutty jańağy tuzdyqty bólip quıyp tur eken. Qozğalyp ketip, tuzdyğynyń birazyn jerge tógip alyp:
 - Óı, táńir alğyr!.. Bul kim ózi?.. - dep ashýmen syrt aınala berip, Abaıdy kórdi de:
 - Óı, Abaı, senbisiń?.. Aı, shyrağym-aı, bir tynysh jerde otyrsań etti!..
Bul qarbalasta ne bar edi sağan?.. - dedi.
Abaıdyń munda kelgenin jalğyz Yzğutty emes, ózgeler de onsha maqul kórmegen sııaqty. Buny qorğaıtyn qabaq baıqalmady.
Jalğyz-aq bir táýiri bótennen eshkim joq eken. Bul úı tegi kisi otyratyn úı de emes, dala sııaqty edi. Bólmeniń edeni men irgesi tolğan, japyrlap tizilgen kebis, kalosh, saptamalar eken.
Osy kireberis bólmeden tórge qaraı jáne oń jaq, sol jaqqa qaraı birneshe bólme bar edi. Dál oń jaqtağysy Qunanbaı jatatyn úlken bólme... Sol úı jaqtan zor daýyspen kóńildene sóılep otyrğan Alshynbaı, Maıyr únderi keledi... Tutasqan qatty kúlki de estilip qoıady. Keńinen kesilip, kúldirgi sózder aıtyp otyrğan Alshynbaı sııaqty. Tórdegi bólmeler ekeý edi. Onda da jağalaı tizilip, maldas quryp, syğylysa otyrğan qonaqtar eken. Bundağy qonaqtyń kóbi qalanyń tatar saýdagerleri, qazaq baılary jáne tap ortada jańa meshit ımamy Hasen molla kórindi. Bul bólme álgideı emes, aqyryn sóılep, az kúledi. Ylğı bir boı tejep sypaıylyq bağyp otyrğan aýyr kisiler tárizdi. Sol jaqtağy bólmede Boshan, Qarashor rýlarynyń jýan-jýan atqaminerleri men birneshe tóreleri bar eken. Ol bólme de daýryğyp sóılegish, birin-biri mysqyldağysh, kúlegesh, qyzý bólmeniń biri kórindi.
Abaı qonaqúılerdiń esik-esiginen bir-bir qarağany bolmasa, eshqaısysyna kirgen joq.
Bir esepten, osy aralyq bólmede qalyp, jan-jağynyń bárindegi ózgeshelikterdi estı turýdyń ózi jaqsy. Tek ashýlanshaq Yzğutty tağy qaqpaılamasa bolğany.
Bir buryshta umyt qalğandaı bop, jalğyz sereıip qalğan oryndyq bar eken.
Abaı soğan otyryp, tabaqshylardyń asyğys, qarbalas qımyldaryna qaraıdy.
Jeti-segiz jigit bağanadan beri áli kúnge sheıin tabaq tasýdan damyl alğan joq.
Úlken-úlken tórt bólmeniń bul sağattağy meshkeılik qareketi qalyn topyr, qan jaılaýdağy bás pen astan bir kem emes. Bağanadan beri birneshe tý bıe, qysyr taı, tól emgen jabağy, talaı-talaı isek, tý qoılar jutylğan bolar.
...Bir ýaqytta tabaqshylardyń ábigeri qaıtadan qyza jóneldi... Bos tabaqtar bólme-bólmeden sýmań-sýmań shyğyp, tağy da asúıge qaraı taıpııa qalqyp kele jatyr... Sol bos tabaqtardyń eń sońğylary Qunanbaı bólmesinen shyğyp bola bergen kezde asúı jaqtan tağy-tağy qaıqaıma tabaq palaý qaptady... Onyń da beti býlana túsip, qyzara bórtip: "Meni qaıtip jemeısiń, meni qaıtip tastaısyń?" dep kele jatqan sııaqty. Aýyzúıde eshkim ún shyğaryp sóılemeıdi. Qunanbaı jigitterine Yzğutty úıretken tártip sol bolý kerek. Úsh esiktiń tusynda qazirde Jaqyp, Maıbasar, Yzğutty - úsheýi turyp ap tabaq jaqyndaı bergende, qonaqúıdiń esigine qaraıdy da, tabaqshylardy úndemeı nusqap, ret-retimen kirgizip jiberedi.
Palaý... Palaýdan soń úzim sýy, odan ári shaı... Áıteýir el jatatyn ýaqyttan asyp, qalyń uıqynyń bir mólsherine barğansha tórt bólme damyl almaı, boldym demeı jep, jutyp, iship jatty.
Abaı esinep, túregelip, endi Maıbasar páterine qaıtpaqshy edi. Áli kúnge munymen biraýyz tilge keler ağaıyn joq. Kútýshiler áli de sol alğashqy qarbalasta.
Tıin ishiginiń túımesin salyp, endi syrtqy esikke qaraı basa bergende Abaı Qunanbaı bólmesinen shyrqaı shyqqan ún esitti.
Tabaqshynyń birazy da buğan eleń etti. Abaı da baryp, esikti biraz ashyńqyrap qarap, kóz saldy... Shoqsha býryl saqaly bar, jal tumsyq, sur júzdi bir kisi eken. Dombyrasyn bezildete oınaqshytyp, zor qaıyrmany basyp ap, sodan ári dombyrany kóldeneń salyp qoıyp, taqpaqtaı soğyp, jeldirte jóneldi...
 - Bul kim?..
 - Bul qaısysy?..
 - Qaı aqyn?.. - desken únder ózge bólmelerden de jáne tabaqshylar arasynan da estilip edi...
Qunanbaı bólmesinen aýyzúıge qaraı basyn shyğara berip, Qarataı:
 - Balta, Balta aqyn! - dedi.
Janynan shyğaryp, siltep otyrğan, Alshynbaı qasynda júretin Balta aqyn eken...

     Alğan jaryn jamandap, 
     Asqandy qaıdan tabarsyń?
     Aq tonyńdy jamandap 
     Atylas qaıdan tabarsyń?
     Óz basyńdy zor etip, 
     Teńdes qaıdan tabarsyń?
     Ağaıyndy jat bilip 
     Jaqyndy qaıdan tabarsyń?
     Araz bolsań elińe 
     Jamandyq aıtar habarshyń.
     Tatý bolsań, ağaıyn, 
     Sonaý qatyn-balağa 
     Súıinshi aıtar habarshyń, -
dep toqtady. Úı ishinen:
 - Páli, páli sózine!..
 - Bárekelde, ábzel sóz!..
 - Ýa, sóz tóresi osy da!.. - dep, daýryğyp, maqtaý aıtyp jatqan Alshynbaı, Qarataı, tilmásh únderi keldi.
Osyndaı úlken aýyr jıynğa mynadaı sýyryp salma sóz jáne arazdy tabystyratyn bitim, jamaý sóz Abaığa bir alýan qyzyq sııaqty kórindi... Ol tağy: tyńdaı túseıinshi dep, entelep, bağanağy oryndyğyn ákelip, osy arada otyrýğa beıimdep edi... Biraq aqyn jyry qaıta shyqpady.
Úı ishi qaıtadan tomsaryńqy qońyr áńgimege kiristi.
 - Abaı Bójeıdiń pishinin jańa jaqsylap kórdi. Ajarynda ashý joq. Biraq sonshalyq  ashyq-jarqyn, saýyq, qyzyq ta joq Salqyn, tynysh qana, tartymdy sabyr bar eken...
Qunanbaı pishinine Abaı kózi túsip edi, ol jınaqy bop, ár nársege sergek qarap otyr eken. Kúlki, saýyqqa ol da onshalyq boı uraıyn dep otyrğan joq.
Bul úı áńgimesin qońyr keńeske aınaldyrğan Alshynbaı men Baımuryn.
Eńgezerdeı úlken boıly, sary Baımuryn Bójeıdi tatýlastyra ákelgen kisi bolatyn. Qazir Alshynbaı ekeýi ğana sóıleıdi. Ózderi úshin emes, Qunanbaı, Bójeı sııaqty eki jaq úshin sóıleıdi.
Abaı Baltanyń jyry toqtap, salqyn keńes bastalğanyn kórgen soń esikten qaıta buryldy. Osy ýaqytta Qarataı aýyzúıge shyğyp, Yzğutty men Maıbasardy shaqyryp ap:
 - Tatýlyq boldy, tatýlastyrdy! Alshekeń men Baımuryn eki jaqtyń da bar sózine ıe bop ózderi sóılep, ózderi sheship otyr. Osylaı etińder dep myrza da, Bójeı de erik berip edi! - dedi.
 - Al, baılaý ne boldy?.. Tynymy ne bolğan eken?.. - dep, Maıbasar enteleı tústi.
 - Tynymy da ózgesheleý boldy bilem... Aralaryń alys bolsa, qyz alysyp, quda bolysyńdar der edik. Ağaıynsyń, jaqynsyń, biraq sol jaqyndyğyń qaıta jańğyrsyn! Ekeýiń bala alysyńdar! Bójeı Qunanbaıdan bala aýysyp, baýyryna salsyn. Sóıtip, ıisteriń aralassyn! - desti...
 - Osyğan toqtasty ma?..
 - O ne qylğan bala?.. Ózinen týğan bala ma?.. - dep, Maıbasar, Jaqyp qaıtalaı surasyp edi...
 - Táıiri aıttym ğoı!.. Óz balasy!.. Asyraýğa alady!.. - dep, Qarataı asyğyp qaıta ketti...
Abaı myna baılaýğa qatty ańyryp, ań-tań bolýmen birge, ishinen birtúrli túrshigip qaldy.
 - Qaı bala?.. Kim beriledi?.. Ospan ba, Smağul ma?.. - dep, erkek balalar beriledi eken dep oılady. Jańağy atağan eki inisiniń eshqaısysyn da ana qoınynan alyp, ózge jaqqa jiberýge qııa alatyn emes...
Ana qoınynda ýaıymsyz, jazyqsyz jatqan inileriniń bireýinen áli aırylğandaı kórdi.

     4

Osy keshten jıyrma kúnder ótken mólsherde Qunanbaı elge qaıtatyn boldy.
 - Qudaı buıyrsa erteń attanamyz. Jol jarağy saı bolsyn! Osharylyp bógep júretini bolmasyn!.. Atqa erte qonaıyq! - dep, Qunanbaı, Qarabas, Jumağuldardan habar taratty.
Osy sóz shyğysymen Qunanbaıdyń óz qasyndağylar da jáne Jaqyp, Qarataı páterlerindegi Tobyqty ataýlynyń barlyğy da sońğy bir kúndi qarbalaspen ótkizdi...
Elge qaıtýdyń habary bul toptyń jas-úlkenin tegis sergitip, qýantqan edi.
Ásirese, eldi qatty sağynğan Abaı bolatyn.
Ol sońğy ýaqytta Jıdebaıdağy sheshelerin, aýyl-aımağyn túsinde de kóre beretin. Barlyq páterlerde búgin ábigermen qatar, kúlki, qaljyń, qýanysh ta kóp.
Júremiz... Jaqynda qaıtamyz! - degen sózdiń estilgenine bes-alty kún bolğandyqtan, bul jurttyń at-turmany ázir-di. Jalğyz-aq Qarqaralyda uzaq turğannan beri minilmeı, jemde ğana turğan semiz sáıgúlik attary maılanyp ketken bolatyn. Sońğy bir juma boıynda sondaı attardyń az-azdap terin alyp, ishin tarttyryp, sýytyp, tańastyryp, qystyń uzaq jolyna sartap qyp almaq qareketi de bolatyn. Abaıdyń qaıtar jolda minbegi "Aımańdaı" degen bir qara jal, qara quıryq, sulý qula at edi. Aıańshyldan jol jorğa bop ketken, júrdek, ásem, nağyz bozbalanyń aty.
Ózge úlkenderdiń atymen birge bul da bólek bir qorada bağylatyn. Abaı júris habaryn bilisimen Aımańdaı atty kórgeli keledi. Mańdaıynyń tóbeli shyn-aq aıdaı bop jarqyrap, basyn shulğı túsip baılaýly tur eken. Abaı kópten minbeı jáne kóp kúnnen beri kórmeı de júrgen edi. Atyn da sağynyp qapty. Tańerteńgi aıazdan qyraýytyp turğan jaly men jonyn bir ýys shóp alyp sıpap, súrtip tastady. Sodan keıin, kóp úlkenderdiń dağdysy boıynsha, Aımańdaıdyń jalyn ustady. Abaıdyń salasy uzyn, ashań qolyn Aımańdaı attyń qazirgi jaly kere tústi. Qula at ta qatty semiripti. Abaı shegine túsip, búıirden bir baıqap qarap edi, jony da jumyrlanypty. Úlpershek maıy da bileýlenip, bilinip tur eken.
Atyna qaıta jaqyndap kep, moınyn qushaqtap qysyńqyrap turyp:
"Erteń emes, búgin-aq, qazir-aq júrsek etti!" dep oılady. Er-toqymdy jaıly qyp erttetip, qalyń at kórpeni baptap salyp, tymaqtyń qulağyn shart baılap ap Abaı atyna minip, qoradan shyqty.
Árdaıym tizginin sozyp jiberip, basyn shulğyp tastap kóńildi aıańdaıtyn Aımańdaı, búgin tipti jeńil basyp, dál jel qaıyqtaı lypyp tur eken. Osy kúni keshke sheıin Abaı atynan kóp túsken joq. Jumysy joq bolsa da qalanyń shetine bir shyğyp ketip, bazaryn bir kezip, Tobyqtylar jatqan páter-páterdi aralap júrdi.
Tús kezinde ákesiniń qasynan tústik jep, shaı iship, qaıta attanyp, tağy da bazarğa bardy. Bul joly qasynda Yzğutty bar edi. Qunanbaıdyń aqshasy Yzğuttynyń janynda bolatyn. As ýaqytynda Abaı ákesinen aqsha surağanda, ákesi Yzğuttyğa burylyp:
 - Bazarğa ertip bar da, sheshelerine, inilerine alatyn bazarlyğy bolsa, óziń tańdap alyp ber! - degen.
Ekindige sheıin Yzğutty ekeýi talaı dúkendi aralap júrip kóp nárse aldy.
Ásirese, kári ájesi shaıshyl, qağaz shaıshyl bolatyn. Abaı sol shaıdan bastap, qant, kámpıt, maqpal, dúrııa sııaqty kóılek, qamzoldyq nárseler aldy.
Óziniń artyna bóktergen úlken qorjynnyń eki basy ábden syqap tolğan soń, sodan asqan nárselerdi Yzğuttynyń qoıny-qonshyna tyqqyzyp alyp, kesh bata ákesiniń qasyna qaıta kep edi.
Júrer aldynda ózge jurttyń da qam-qareketi osy sııaqty sharýalar bolý kerek.
Erteń júretin Qunanbaıdy Maıyr, tilmásh, starshyn, bıler búgingi keshte tağy basyp jatyr eken. Abaı ákesi otyrğan bólmede bolmaı, basqa bólmede, Qarabas, Yzğuttymen qorjyndaryn tirkep, jolğa ázirlenýmen boldy.
Jatar ýaqytta ğana Qunanbaı qasynan qaıtqan Maıyrdy Yzğutty shyğaryp salyp qaıtyp edi.
 - Myrzanyń dúnıesin kim qyzyqtamağan, eń aıağy pisken bas Maıyr da jańa bir qarbytyp asap ketti! - dedi.
 - Nemene, mal aldy ma, aqsha ma? - dep, Qarabas surastyryp edi.
 - "Ulyqsyń ğoı, kórnekti bop jegip júr!" dep, anaý - Berikqaradan kelgen úsh qara atty berdi. Aqshalaı bes júz somdy tağy asatty! - dedi...
Sońğy kúnder Qunanbaıdyń bergeni jalğyz bul Maıyr emes. Tilmásh ta birtalaı alğan. Ásirese, keshegi kúnde qyryq-elý qarany Alshynbaı aýlyna da Maıbasar men Qarataıdan aıdatyp jiberip edi. Abaılar jata bergende, túndeletip olar qaıtyp keldi. Erteńgi júristi bógeı me degen solardyń keshigýi edi. Endi olar da jetipti.
Osydan eki-úsh kún ilgeri, Maıbasar Alshynbaı aýlyna barardan buryn Abaıdy tağy qajap kórgen... Biraq, anada Abaı ózin kúlki qyp, qatty toıtaryp tastağandyqtan, endi týralap aıtpaı, qııalap kep: "Kelinnen uıat boldy-aý!" dep edi.
Yzğutty sııaqty úlkenderdi kómekke shaqyryp, solarğa aıtqandaı bop aıtyp edi. Abaı onda da: "Barmaımyn" dep, bir-aq qaıyrğan... Sonymen qaıynğa barý áńgimesinen Abaı arylğan-dy...
Qunanbaıdyń júriske baılanğany Abaıdy qazir qaıyndataıyn demegeni boldy. Endi erteń júredi. Biraq tósekke jatyp, uıqyğa keter aldynda Maıbasardy qaıta esine alyp, onyń Dildá turğan aýylğa baryp qaıtqanyn oılap Abaı eń alğash ret óz qalyńdyğy týraly qupııa, ystyq bir sezimdi sezgendeı edi.
Barmady... Biraq kórgisi kelýshi edi... Qandaı eken? "Iegi ıtelginiń tamağyndaı" dep Maıbasar sýrettegen, Abaı kóz aldyna ıtelgi, qarshyğa, tuığyn sııaqty qyrandardyń sulý moıyndaryn keltirip, shynymen sondaı názik, aqshyl tamaq ıekterdiń bolatynyn oılady, bir búgin emes munyń aldynda da birneshe ret, Dildá jaıyn ózgeshe bir tolqynmen oılaýshy edi.
 - Barsa neter edi? - dep, áldeqandaı belgisiz bir qyzýmen oıy tumandaıdy.
Biraq Maıbasardaı qatań, turpaıy adamdardyń minezi munyń oıyndağy qupııa sezimin aıamaı qyljaq etetin tárizdi. Olardyń tileýi men qaqpaıyna erý - ózin-ózi aıamaý. Qadirli, qasıetti syryn bylğaý sııaqty. Dildáni bul izdeıdi.
Izdegende "qaıyndaý" degen sııaqty yrym-jyrymy kóp, yńğaısyzdyğy kóp jolmen izdegisi kelmeıdi. Ol uıalady!.. Sondyqtan barýğa bata almaıdy.
Osyndaı eki udaıy kóńilmen kóp aýnaqshyp jatyp uıqyğa ketti.
Erteńinde Qunanbaı aıtqandaı-aq erte attanysty. Árbir top ózdi-óz páterinen jeke-jeke shoğyr bolyp shyğyp, qala syrtynda toğysqan.
Qaladan Qunanbaıdy shyğaryp sala kelgen starshyn, bı, tóreler de kóp eken. Jıyny júz shamaly kisi bop, biraz toqyrap turysyp, aqyry: "Qosh, qosh, myrza!.. Jolyń bolsyn!.. Saparyńdy ońğarsyn!" desken tilektermen qaldy da, Qunanbaıdyń otyz shamaly toby Tobyqtyğa qaraı tartty.
Qarqaralydan Shyńğysqa sheıin júretin jol uzaq. Jerdiń alystyğynan basqa, qar qalyń, jol da aýyr bolatyn. Oı-qyrdyń barshasy da sireý bop, qys kórpesin qalyń jamylypty.
Arqanyń dağdyly qatty jeli bıyl qysta da kóp soqqan. Keıde bir juma, keıde tipti on kúndeı aıyqpaı, aq boran bop tútep turyp alğan kezderi bolğan.
Aqpan, qańtar, birdiń aıy - barshasy da qazir Abaılar júrip kele jatqan sar dala, qońyr adyr, saı-sala, qoryq-qoınaýlarğa ózderiniń aq ırek, sar-kidir ombylaryn, oqaptaryn, muzdaq jaltyrlaryn japqan kórinedi. Qarly oıular, yshqynyp soqqan jel izderin dáleldeıdi. Dańğyl qara jol joq. Kóp attylar, tegis qatar júrý bylaı tursyn, tipti úsh salt attynyń qatar júretin jerleri de oqta-tekte kezdesedi.
Sol sebepti barlyq júrginshi qaıtqan tyrnadaı, uzaq salqar kóshteı bop, ylğı shubalyp, tizile júrip otyrady.
Jolaýshylardyń mańdaı aldynda Qunanbaıdyń ózi. Astynda semiz sary jorğa aty bar. Art jağy tegenedeı jumyr kelgen, aq jal, sary jorğa at kóp jorğadaı kúdis emes. Qabyrğaly, jazań jáne zor bolatyn. Qunanbaıdyń qalyń jylqysynyń ishinde árdaıym uzaq jolğa, ásirese, qysqy jolğa minetin aty osy edi. Ústinde qara qulyn jarğağy bar, kúmis kise býynğan, qara maqpalmen tystatyp, qyzyl túlki tymaq kıgen Qunanbaı syrt jağynan qarağanda tipti zor, kórnekti edi. Qara jarğaq sary atqa jaqsy jarasady. Taıpalğan qatty jorğa ózge júrginshiniń bárin sar jeldirip keledi. Abaıdyń Aımańdaıy keıde Qunanbaı júrisi baıaýlasa, jol jorğasyn salady da, sary jorğa qatty taıpalyp ketse, amalsyzdan jele jóneledi. Jelisi bir túrli qatty, mazasyz.
 - Oıpyr-aı, jelisiniń qattysy-aı!.. Dál bir bórenege mingizip qoıyp, solq-solq uryp otyrğan sııaqty, - dep, Abaı Qarabasqa Aımańdaı attyń júrisin shağyp qoıady. Shynymen alğashqy kúngi júriste Abaıdyń ishi-baýyry solqyldap, etegin de qymtı almaı, ıkemi ketip otyrdy.
 - Ishteńe etpeıdi. Azdan soń etiń qatyp, úırenip alasyń... Etegińdi qymtap otyr!.. - dep, Qarabas aqyl aıtyp qoıady.
Abaıdyń erkine salsa, asyqpaı jol jorğamen júrer edi. Biraq elge jetý úshin birneshe kúndi sanap ap, sol mólsherde jetem dep tartqan Qunanbaı júris shamasyn ózgege bıletetin emes... Joldy-jolsyz jerdiń barlyğynda sýyqqa qarsy qasqaryp ap, topty bastap kele jatqan sebebi de sol. Ánsheıinde aıamaıtyn atshylar men shabarmandardy da aldyna salmaıdy.
Osy júris bir búgin emes, talaı kúndik joldyń boıynda únemi osylaı bop otyrdy. Biraq kúndizgi ýaqyttar Qunanbaı asyğyp, sýyt júrgenmen, joldağy belgili-belgili aýyldarğa kóp túskende únemi tez attana almaı qalady. Jol boıyndağy Shubartaý, Abraly, Degeleń, sonan soń Shyńğystyń batys jaq silemindegi Tobyqtynyń sheti bolsyn, barshalyq qonalqağa túsken aýyldary Qunanbaıdy hajydan kele jatqandaı qarsy alady.
Bárinde de aqsaqal, atqaminer molda, sopynyń aýzynda: "Meshit, meshit".
Keıbir jağymtalsyğan káriler: "Qaradan han týdyń!" dep, "Qyrğynda qylaý salmaı shyqtyń!" dep, "Qońyraýly buıra nardaı boldyń?" dep, kópe-kórineý qoshemet, jorğalyq ta isteıdi. Qunanbaı attanyp ketkenge sheıin mundaı aýyldar "quraq ushyp", qalbaq qağyp kútedi.
Jol boıyndağy osy birtalaı aýyldardyń atqaminer adamdary Qarqaralyda dál qys ishinde Qunanbaı aldynda bolyp, daý-sharyn bitirip qaıtqan eken. Aqy tóleýin, aıyp-anjysyn alyp, esebin aıyryp, egesken jerlerinen Qunanbaı arqyly ósh alğandary da bar eken.
Shubartaý, Abraly ishinde tórt-bes jerde osyndaı aýyldar Qunanbaıdy attandyrar kezde, ońasharaq shyğaryp-ap, júristen bógep, jasyryn sóılep te qalady. Jáne sondaı aýyldyń barlyğynan jetek attar, tý bıeler qosylyp qalady.
Osyndaı oljadan túsken eki qara jorğa, bir qyzyl at, tağy úsh tory at, qazirde Qarabas sııaqty atshylardyń jetegine ilesip júretin boldy. Abaı bul jetekterge tań qalsa da, alğashqy kúnder kóńil bólip, máni-jónin eskergen joq.
Biraq ilgeri júrip, Tobyqtyğa qaraı basqan saıyn osy jetek molaıa berdi.
Árberden soń qosaryna jetek at almağan júrginshi biren-saran-aq bop qaldy.
Tobyqty shetine iliner kezde osy jylqylardyń sany on beske jetip, endi jetek emes, toptalyp, jeke aıdalyp otyratyn boldy...
Munyń bári ağa sultan saparynyń: "olja men syıdan qoıulanyp kele jatqanyna" aığaq edi. Qunanbaı aýlynda dál osy kúnde qumalaq salğan kisi bolsa, júrginshilerdiń: "Búıiri toq, qanjyğasy berik, qos-qosardan oljasy bar!" der edi. Joryqqa attandyrğan barymtashyğa túsetin qumalaq bularğa da túser edi. Qonalqa jerde bógelgeni bolmasa tústikke aıaldamaı, kúndiz balasynda únemi sýyt júrip otyrğan top Qarqaralydan shyqqanyna jetinshi kún degende Shyńğys taýynyń batys jaq tumsyğyna kep ilindi.
Osy jetinshi kúni Qunanbaılar Tólepberdi men Qamysbaı, Býrahan -úsheýin qýyp jetti. Abaı olardyń nege buryn ketkenin bilgen joq-ty.
Aldağy bir sar jotadan qalyń jylqy aıdap bara jatqan topty kórgende, Maıbasar:
 - Áne, anaý sol bizdiń jigitter bolar! -degen.
Aıtqandaı sol jańağy úsh jigit Qunanbaıdyń mal aıdatqan adamdary eken.
Olardyń aldynda júz qaraly jylqy bar.
Óńsheń bir tóńkerilgen doğa jal tý bıe men ylğı irińdeı, irikti attar eken.
Qarabas aıdap kele jatqan on bes at ta osyğan qosyldy.
Qunanbaı jylqy ortasyna kep, aıdaýshylarmen sarań amandasty da, azyn-aýlaq bógelip, turyp qalğan edi.
Abaı qatty bir kúdik oılap, Qarabastyń qasyna kelip surastyra bastady.
 - Bul ne qylğan jylqy? Kimniń jylqysy ózi?
 - E, olja, ákeńniń oljasy emes pe?
 - Olja ne? Kimnen alynğan?
 - Óı, táıir, balamysyń?.. Ákeńniń qol astyna qarağan halyq az ba?
Qarqaralyda kúni-túni basyp jatqan qara nópir el káne... Sondağy eńbek úshin aqy almaı ma? Tekke isteı me? - dedi.
Abaı budan ári surağan joq. Biraq barlyq ózgeshe jaıdy uğynyp, óz-ózinen qysyldy da qyp-qyzyl bop ketti. Dál qasynda júrgenmen, mynaý ákeniń, mynaý barlyq úlkenniń qıyn syryn sezbegen eken.
Shóje esine tústi... "Ortasyn darııanyń qarğa shoqyr..." dep edi. Shóje Qunanbaıdan alys, shalğaı júrgenmen, bar syrdy biledi. Bilgendikten sony aıtqan eken ğoı.
"Ne degen uıat?" dep, Abaı kóńli, ásirese, Shójeden uıalğandaı boldy.
Júrginshiler tağy da soqtyryp júrip ketti. Abaı jelip keledi. Búgin bular Qarashoqydağy Kúnkeniń aýylyna da jetpek. Týğan-týysqan barshasyn osy keshte kóredi. Biraq kópten asyqtyrğan sağynyshtyń ózi de Abaıdyń jańağy aýyr sezimin aıyqtyra almady.
Oılap, boılaı bergen saıyn tağy talaı qunsyz ister tapty. Alshynbaı aýlyna jiberilgen elý qara da osy shoğyrdyń bir bólegi. Qalyńmal... Abaığa áperetin kelinniń qalyńmaly da buldyrdan...
"Iegi ıtelginiń tamağyndaı" dep qyzyqtyrğan, asyqtyrğan qalyńdyq?
Dildá!.. Munyń jary! Ne bop barady!.. Kóńildegi qandaılyq kúnásiz dúnıe kirlenip, júdep, nársiz bop barady... "Jar! degen at ta sonshalyq  jazyqsyz qalpynan, hasıetti ornynan osyndaı bop qor bolady eken!" dep oılady. Abaı ózi úshin de, Dildá úshin de narazy bop ketti, narazy ğana emes, ashýly edi.
Paraqorlyq - kitap aıtatyn kúnániń úlkeni... Paraqorlyq burynğy Keńgirbaı sııaqty ataqty bıdiń de súıegine basylğan tańba edi. Óshpes mini, keshpes sumdyğy sol bolatyn. Ol, ásirese, qysylğan jandardan, jazyqsyz jurttan túsetin jem.
Kópshilikke aıtqyzsań, Barlas, Shójelerge aıtqyzsań - ol eń bir keshirilmeıtin kúná... Abyroı, ataq áperip otyrğan "qudaı úıiniń" ózi de kópten-kóp osyndaı maldan salynbady ma eken?..
Paradan jıylyp ta meshit bop qalqıyp turady eken. "Aramnan salyndym" dep qaýsap qalmaıdy. Onyń ishinde de qudaı aty atalyp, paığambar atynan "qutpa", "ýağyz" sóılenedi. Sáldeli ımam kózin súzip, "tábárákti" sozyp, "Buqar maqamyn kúńirentedi eken. Jaqsy kórdim degen balanyń, jaqsy tileýmen aıttyrdym degen kelinniń aq tileýi, aq kúmbezi de jem-paradan úzik jamylyp, jem-paradan shymyldyq tigiledi eken".
Osy kúni keshke Qarashoqyğa jetkenmen Abaı áke qasynda, Kúnkeniń aýlynda qalğan joq. Qasyna Jumağuldy ertip ap, Jıdebaığa qaraı asyğa jónelip, jol boıy ylğı shaýyp, jortyp otyrdy.
Tereze túbinen qatty júrgen attylar etip, aýyl ıti shabalanyp úrip qoıa bergen ýaqytta úıdegi shesheler oıaý edi. Keshki astaryn ishken de joq eken.
Boıy uzaryp, irilep qalğan, beti totyqqan bala jigit sálem berip kirip keldi. Baısaldy bir úlken jolaýshydaı bop, qalyń kıim kıgen. Salmaqpen basady. Osyndaı tutqıyldan Abaı kep kirgende Jıdebaıdağy úlken úıdiń ishi qatty qýanyp, shý etip:
 - Abaı!..
 - Abaıjan!..
 - Qarağym!..
 - Qońyr qozym!.. Abaıjan! - dep dabyrlaı sóılep, erekshe shat bop qarsy aldy.
Úı ishi tegis aman-saý!.. Ájesi men sheshesi kúıli!.. Ekeýi Abaıdy kezek-kezek súıip jatyr. Ospan da uıyqtamapty. Aığaılap qýanyp ketip, sekirip-sekirip tústi. Ózin-ózi sanğa shapalaqtap, oınaqtap júr.
 - Ápkel, bazarlyğyńdy ákel!.. Táttiń káni?.. Berseńshi shapshań? - dep Abaıdy sheshelerimen de, Ğabıthan, Tákejandarmen de amandastyrmaı asyqtyryp jatyr. Qoınyn tintip, qaltalaryna qol júgirtip, qaıta-qaıta:
 - Ápkel!.. Bol endi! - dep degbirsizdenip qoıady. Osydan úsh-tórt kún ótkenge sheıin Abaı úıde boldy.
Eshqaıda qydyrğan joq. Ásirese, áke qasyna barğan joq. "Qarashoqyda qalyń jıyn bar eken. Kúnkeniń aýlyn qonaq basyp jatyr eken. Myrzağa sálem bere, amandasa barğan el ushan-teńiz eken" desken habarlar Jıdebaığa kún saıyn kelip jatty. Bul aýyldan Qunanbaı qasyna ketken Tákejan ğana bolatyn.
Ol Abaı kelgen kúnniń erteńinde Jumağuldan olja jylqylardyń jaıyn esitip:
 - Ylğı sáıgúlik attar deıdi. Bar jaqsysyn tağy da Qudaıberdi tańdap, menshiktep qoıady, - dep Kúnkeden týğan ağasy Qudaıberdiden jaqsy attardy qyzğanyp, - tańdaýlysyn alam! Alyp kelem!.. Osy joly ma?.. Kóreraqpyn! -dep, asyğa jónelip edi. Sol ketkennen áli qaıtqan joq.
Abaı bul kúnderde eki sheshesi men Ğabıthanğa Qarqaralyda kórgenderin, sezgenin kóp-kóp áńgime qyp aıtyp júrdi. Keıde munyń áńgimesin toqal sheshesi sulý Aığyz kep tyńdaıdy.
Bójeımen bolğan tatýlyqty da aıtty. Biraq bala berý jaıyn bildirgen joq. Ol óz ishinde jatqan aýyr kúdiktiń, Abaı mynaý analardyń qýanyshpen qarsy alğan kúnderin muńaıtqysy kelmedi. Bul analar ákemenen ne desedi?
Ony kórer, ázirshe Abaı aýzynan estigende eń alğash sezeri, aıtary - ashý, kúıik bolýğa múmkin. Ondaıdy mezgilinen buryn shyğaryp Abaı qaıtedi? Endeshe qınamaı tura turý qajet.
Abaı Jıdebaığa keletin kúni osy jaıdy oılap ap, janyndağy Jumağulğa da: "Bul aýylğa aıtpaı-aq tura tur" dep tapsyrğan.
Osymen tórt-bes kún ótken shamada: "Bójeı de kelipti" degen habar jetti.
Qunanbaı sol qarsańda Jıdebaıdağy úıine Qarabasty jibergen eken. Sol Zere men Uljanğa kep:
 - Myrza sálem aıtty, erteń kóp kisimen osynda keledi. Jáne Bójeımen bas qosyp tabysatyn osy úı, osy úıdiń qara shańyrağy bopty. Munda Bójeı, Baısaldar da keledi. Osyğan qam istep, kútip alsyn dep tapsyrdy! - dedi.
Uljan ol habarğa sasqan joq. Aığyz ekeýi eki kúndeı qam istedi. Úlken-úlken teńderdi sheship, qymbat kilem, ásem tuskıiz, alasha, kórpelerdi alyp, Zere otyrğan úlken úıdi de, qonaq úıdi de, Aığyz úıin de jaqsy jasap qoıysty.
Astaý-astaý baýyrsaq pisirip, qoı úıtip, qurt ezdirip, astaryn da yqshamdady.
Birneshe qaryndağy sary maıdyń ishinen tuzy dál, dámi jaqsy, túsi asyl maıdy tańdap ap, sondaı qaryndy ádeıi arnap buzdyrdy.
Kelesi kúni aıtqanyndaı Qunanbaı, Bójeıler bar nókerlerimen tutas kep, osharylyp qaldy.
Bójeı úlken úıge kirgende, Zere ornynan turyp, qarsy baryp betinen súıip jylady da:
 - Qarağym, baýyryń sýyp, qatybas bop ketpediń be? Balam sen ediń de, anań men emes pe em?.. - dedi.
 - Alda jaryqtyq-aı!..
 - Alda baqyr anamyz-aı!.. - desip, Baıdaly, Súıindik sııaqty Bójeıge ere kelgen kisiler de bosańsyp edi.
Bójeı de shynymen shimirkendi. Zereni qushaqtap, qysyp turyp, qatty kúrsińdi de, qolymen aqyryn ısharat qyp ornyna otyrğyzdy. Ózi de Zereniń qasyna otyryp qaldy.
Azdan soń úndemeı otyryp, basyn ızep, osy úıdegi balalardy kórdi. Abaı ájesiniń tómengi jağyńda otyr edi. Bójeı eń aldymen sony shaqyryp ap, betinen ıiskep, sodan keıin Ospan, Smağuldy da betterinen súıdi. Zere minezine oraı etip istegen týysqandyq jaýaby.
Bójeı shynynda bul úıdi bólek bağalaıtyn. Qunanbaıdyń ğana úıi emes osy bir atanyń ortaq úıi jáne jalpyğa meıirban, momyn, adal úı dep sanaýshy edi.
Bójeıler jaılasyp otyrğannan keıin osy bólmege Qunanbaı da kep kirdi.
Qasynda Qarataı, Maıbasar, Qulynshaq sııaqty nókerleri kóp eken.
Abaı Bójeı men óz ákesiniń bettesip otyrğan pishinin kórýden uıalğandaı.
Ózinen ózi ımenip tómen qarady. Úlkenderge oryn bosatý kerek. Sony syltaý qyp, bul úıden shyğyp ketti.
Osymen bul keshte de, erteń tańerteńgi asta da ákeleriniń ústine kirgen joq.
Jaı syrttan, sheshesinen surastyrğanda, Bójeı men Qunanbaı kóp úndespeı, sheshilispeı, sypaıy ğana syılasty degendi esitti.
Erteńinde Bójeıler júrer kezde Abaıdyń Qarqaralyda estigen jat sóziniń sheshýi jetti.
Óz úıinde jer baýyrlap jylap, Aığyz jatyr eken. Qarabas munyń qolynan Kámshatty alyp, shart kıindirip, úlken úıge aparypty. Eki kózi qaraqattaı jaınağan, appaq Kámshat, mundağy barlyq úlkenderge:
 - Ağa, ata! Ata... ağa!. - dep, kishkentaı názik saýsaqtaryn sozyp, jalt-jalt qaraıdy.
Munyń áldeqandaı jalynyshty túrin kórýge shydamaı Uljan shyğyp ketti. Únsiz jylap, búktúsip Zere qaldy. Úlkenderdiń arasynan aıaz lebin sezgendeı bop Abaı da atqyp shyğyp ketti.
Qunanbaı bosańsyğan pishinderdiń barlyğyna jalğyz kózin oqtaı qadap, atyp jibergendeı qaraıdy. Qarqaralydağy baılaý boıynsha, munyń Aığyz qolynan tartyp alyp berip otyrğan balasy osy.
Úı ishinde túk ózgeris sezbegen, burynğysynsha byldyrlağan Kámshat, tysqa qaraı bir bóten, úlken kisi ala jónelgende ğana shoshynyp edi.
 - Apa!.. Apa!.. Áje!.. - dep, shyryldap qoıa bergen.
Kishkentaı júregin qorqynysh qysyp, zar qaqqan bala dál bir ot basyp alğandaı shyr-shyr etedi.
Osy zarlağan úni Bójeıler attanyp uzap ketkenshe basylmady, alystağan saıyn, otqa órtenip, ne sýğa jutylyp bara jatqan jannyń zaryndaı bop, yzyń-yzyń estilip turdy.


     ShYTYRMANDA

     1

Abaı Qarqaralydan qaıtqan soń atqa minip el aralağan joq. Kóbinese Jıdebaıdağy aýylda shesheleriniń qasynda boldy. Kóktemge sheıin kúndiz-túni kitap oqýğa salyndy. Medreseden qaıtqaly kitapqa anyqtap oqtalğany osy edi.
Arap, parsy tilin, birtalaı sózderin umytyńqyrap, qaraıyp qalğan eken.
Alğashqy bir jumadaı Ğabıthannyń tápsirine qarap, burynğy bilgen tilderin qaıta qurastyryp aldy. Sodan ári munyń qolyna túsken árbir qalyń kitap sonshalyq  bir qatty sağynyp jolyqqan ystyq qymbat dosy tárizdi boldy.
Ğabıthan da kitap oqyğysh bolatyn. Sonyń kitaptarynyń ishinen ózin qyzyqtyrğan kóp-kóp asyl buıymdar tapty. Munda Abýlqasym Týsı-Ferdaýsı, Nızamı, Fzýlı, Naýaı, Babyrlar bar. "Jámshıd", "Seıdbattal Ğazı", "Myń bir tún", Tabary jazğan tarıh, "Júsip - Zylıhalar", "Láıli - Májnúnder", "Kóruğly" sııaqty hıkaıa dastandar da bar. Abaıdyń bas almaı oqyğandary osylar. Azdan soń, keshki shaıdan asqa sheıingi mezgilde Abaı keıbir oqyp shyqqan kitaptaryn úı ishine ádemi áńgime qyp aıtyp berip otyratyn ádet tapty. Buğan ájesi sebep boldy.
Zere Abaıdyń kitapqa bergen yqlasyn baıqap, bir kúni keshke:
 - Qarağym, osynyń aqyl. Ishken menen jegenge máz bop, moıny-basy bylqyldap, aqyldan da, ónerden de kende bop júrgen baı balasy az ba? Osy ala qağazyńnan aırylma! Uqsama analarğa!.. - degen.
Ájesi kitap qadirin jaqsy aıtqanğa Abaı rıza bolyp, jańağy sózden soń kún saıyn bir tamasha áńgime aıtatyn boldy. Shesheler, malshylar, balalar bop, barshasy telmire tyńdaıtyn. Anda-sanda Aığyz da kep estýshi edi. Ol Kámshat ketkeli qatty júdeý. Úlken qara kózderi alaryńqyrap, barlyq júzi surlanyp aqshyl tartypty. Sheke tamyrlary kókshildenip, ádemi júzine ýaıym kóleńkesi túsken tárizdi.
Únsiz ýaıymdağan ana qaraly. Abaı bul sheshesiniń kúıin qabaqpen tanıdy.
Ol kelgen keshterde áńgimesin erekshe yqylaspen aıtady.
Abaı áńgime aıtýğa bir túrli sheshen, sheber bop barady, Ğabıthan, tipti ózi oqyp shyqqan kitaptardy Abaı hıqaıa qyp aıtqanda, bar beıilimen, jaqsy iltıpatpen tyńdaıtyn.
Bir jamany, jalğyz-aq kóktem bolyp, mal tóldeı bastağan ýaqytta qyzyq kitaptyń bári tegis oqylyp, bar áńgime aıtylyp qaldy.
"Áńgime, áńgime", - dep, Abaığa eminip otyratyn úı ishi endi, alğash Abaı aıtqan áńgimelerdi, keıbir malshy qatynğa nemese balalarğa qaıta aıtqyzyp, qaıta tyńdasatyn boldy. ... Biraq olardyń aıtýy Abaıdaı emes, dámsiz, ústirt.
Uljan solaryn sezip, keı kezde toqtatpaq bop:
 - Qys ótti. Jaz shyğyp, mal tóldep qaldy. Ertektiń kezi ótti. Áıtpese, qys aıağy uzap ketedi. Qoı-aq qoı! - dep qaljyń etip, toqyratyp tastaıtyn.
Biraq shesheler ońashada Abaığa jaqsy kitaptyń jaqsy hıqaıalaryn qaıtadan eskerte berýshi edi.
Ğabıthan men Abaı ekeýi mańaıda kitaby bar molda súreı káriden, shala sopylardan biren-saran kitap tapqyzyp alysty. Tağy bir kezde Ğabıthan ádeıilep turyp, Qarashoqyğa, Kúnkeniń aýlyna baryp, eki qorjyn basy kitap ákeldi.
Qunanbaı Qarqaralyda Hasen molda arqyly birtalaı qyzyq kitaptar alğyzğan edi. Ony elge de jetkizgen. Biraq Abaı bir ret:
 - Bizge berińiz! - dep surağanda:
 - Qasymda otyryp, ózime de estirtip oqyp ber! Súıtseń berem. Áıtpese qyzyğyn ózim kórip, ózim ğana bilem degenińe bermeımin! - dep, bergizbeı qoıyp edi.
Abaı áke qasyna barğysy kelmegendikten ol kitaptardan da qur qalyp júrgen. Ğabıthan sonyń esesin taýyp, birer kún surap júrip, alyp keldi. Úı ishine de, Abaığa da Ğabıthannyń tabysy úlken olja edi.
Biraq dál osy kitaptar kelgen kúnniń erteńinde Abaığa shaqyrtý kep, Qarashoqyğa júrip ketti.
Kúnkeniń aýlyna Abaı kelisimen, Qunanbaı muny Qulynshaq aýlyna jumsady. Ákesiniń Qulynshaqqa aıtatyn sózderin Abaı uğynyp ap tysqa shyqqanda, munymen birge barğaly Qarabas ázir tur eken.
Qulynshaq aýly alys emes bolatyn. Qarashoqynyń kúnbatys jağy, burynğy Qodar qystaýynyń arğy japsary Torğaı rýyna tıisti. Qulynshaq -sol Torğaıdyń basty kisisiniń biri.
Qarashoqyny bókterlep, Aımańdaı attyń jol jorğasymen júrip otyryp, Abaı:
 - Shyńğystyń bókteri tegis kóktepti-aý! - dep, aınalağa kóz jiberip kele jatty.
Alasa, alkúreń betege, dalany da, bókter, betkeıdi de tegis kógertip, jasarta bastağan. Biraq, aspan ashyq emes.
 - Jalğyz-aq osy bir sýyq jel men bult aıyqpaıdy eken! - dedi.
Eki-úsh kúnnen beri bul óńirde kún bulyńğyr bolğan. Jáne qystyń sońğy salqyn tynysy sııaqtanyp bir sýyq jel bilinýshi edi.
 - E, sáýir jańa týdy ğoı. Sáýirdiń basy osylaı bultty sýyq bolatyn ádeti ğoı! - dep, Qarabas qystygúni qar bolatynyn aıtqandaı, merzim aıtty.
 - Nege? Sáýir qystyń aıy emes! Jazdyń aıy emes pe? Jylda búıted deımisiń?
 - Jylda súıtedi. Sáýirdi, osy, juldyzsha ne deıdi?
 - Aprel‘ deıdi.
 - Endeshe, sol apreliń osy. "Sáýir bolmaı, táýir bolmas" dep, burynğylar tekke aıtpağan. Sáýirdiń basyndağy sýyq bitpeı, jaz shyqpaıdy degeni, - dep, Qarabas Abaığa aı-aıdyń mánin aıta bastady.
Bul jóninde Qarabas atshabarda Abaı sezbeı júrgen kóp bilim bar eken.
Sáýir - bul aıdyń arapsha aty. Qazaqsha - mamyr. Odan soń maýsym... Abaı qazaqsha aı atynyń bárin surap, qaıta-qaıta qaıyryp jattap aldy.
Biraq sáýir týrasyndağy jańağy sózdi alğash esitkeni osy edi. Jazğa salymnyń eń jaısyz kezin áneýgúni ájesi "otamaly" dep atap edi.
 - Os‘i "otamaly" nemene? Ne degen sóz ózi? - dep, Abaı sony surady.
 - Otamaly kókek aıynyń on birinde kirip, on jetisinde shyğady. Jelsiz, boransyz ótpeıdi. Qystyń eń sońğy zári sonda. Otamaly dep atanğany bir baıdyń Otamaly degen qoıshysy bolğan eken. Sol baqyr kún qaıyrady eken-aý!
Kókektiń sýyğy bastalğan ýaqytta, álgi, qoıdy jaıylysqa shyğarmaıyq, boran bolady. Qoıdyń qystan tıtyqtap shyqqan kezi, malyńnan aırylasyń dese, baıy bir dini qatty kápir eken. Sen toğysharlyq qyp aldap otyrsyń dep, Otamalyny sabap-sabap qoıdy jaıylysqa shyğartady. Sol kúni, qudaı kórsetpesin, bir qatty boran bastalyp, taq úsh kún, úsh tún soğyp, bar qoı yğyp ketip qyrylypty da, qoıdan qalmaımyn dep, Otamaly baqyr da úsip ólipti.
Kókektiń sýyğy - "otamaly" atanğany sodan deıdi. Ájeń baqyr, sony biledi ğoı, - dedi Qarabas.
Osydan soń: "Aıdyń toğamy" degen ne? "Óli aranyń" ne máni bar? "Qyr kýıek" neden qoıylğan? Abaı osylardy da surastyryp, kóp qyzyq áńgimeler esitti. Azdan soń esepshiler jaıyn, esepshiniń tájirıbesin de surastyryp:
 - Kún qaıyryp, esep aıtýğa óziń qalaısyń? - dedi, jańağynyń bárin bilip, bárin jaqsy áńgime etken Qarabas esepshiden aman emes shyğar dep oılap edi Abaı.
Qarabas kúlip:
 - "Kúnáń az bolsa, kún esepte!" deıdi eken osy kúnde molla, qoja. Biraq qoldan kelse, esepshi bolğan jaqsy-aq qoı. Men qunt qylmaı, qur qalyp júrmin. Bolmasa, esepshilerdiń aıtqany aýmaı keletin jyldar bolady, - dedi.
Birqatar jol júrip kep, eki salt atty Qodar qorasynyń tusyna jetti.
Abaı, Qodar men Qamqanyń basyna burylyp quran oqyp, úndemeı, tomsarğan kúıinde ilgeri tartty.
Anada kórgen qatal sýyq sýretter kóz aldyna, dál búgin tańerteń kórgendeı bop qaıta elestep edi. Óziniń sol kúni aqqan ystyq jasy, hasiret jasy da esine tústi.
Aýylğa kep túskende Abaıdyń túsi úlken kisiniń túsindeı bop tomsarğan, salqyn edi.
Qulynshaq aýly áli qystaýda eken. Kún jylynğan kezde tamnan shyğyp, qystaý janyna kıgiz úı tigip otyratyn ádet bolýshy edi. Qarashoqydağy Qunanbaı aýly súıtkenmen Qulynshaq olaı etpepti.
Ózin bala kórgenmen, Qunanbaı jibergenin eskerip, Qulynshaq Abaıdy úlken kisideı qarsy aldy. Qonaqtar otyryp, amandasyp bolğan soń:
 - Ýaı, qatyn, qazan kóter myna qonaqqa! - dep buıryq etti. Qulshynshaqtyń "bes qasqa" dep atanğan, bes myqty uly bolatyn. Olardan qazir Manas qana úıde otyr. Bul "qasqa" dese degendeı, eńgezerdeı eken. Jalpaq mańdaıly, nur júzdi, balýan tulğaly jas jigit Qulynshaqtyń nemeresi edi. Úndemeı otyryp, dombyrasyn tyńqyldatyp tartady da, qonaqtarğa salqyn qarap qoıady.
Úıde ázir turğan shaı bar eken. Manastyń kelinshegi dastarqan jaıyp, shaı jasaı bastady. Júzi juqalaý kelgen, samaı shashy jyp-jyltyr, qyrly muryn, qara tory kelinshek asa bir taza, shapshań kórindi. Bar qozğalysynda ádemi sypaıylyqpen qatar, shıraq sergektik bar. Otyrğan úıine jylylyq, jarastyq bergendeı kelisti áıel.
Sonyń kirgen-shyqqan qımylyna qaraı otyryp, Abaı:
 - Qulynshaq ağa! - dep, sóz bastady.
Qulynshaq Abaığa qaraı túsip, úlken sar shaqshasyn tyrnağymen syrtyldata qağyp otyryp, bir kezde kók buıra nasybaıyn eki tanaýyna qushyrlana tartyp qoıdy.
 - Ákem sizge sálem aıtyp edi...
 - Sálemet bolsyn...
 - Aıtqany, myna jerdegi Betqudyq jaıy. Buryn Borsaqqa tıisti qonys eken. Aqperdi Borsaq qystaýyn alğan soń, qonysy men órisin tegis aldym deıdi ğoı. Soğan byltyr kúzdigúni qystaýğa kirer aldynda sizdiń aýyl qonypty.
Birtalaı otyrypty. Qazir jaz shyğa: "Qorasynyń jany bolğan soń, tağy qonyp júre me? Men irge tıgizbeı, kúzdigúni pishenin shaýyp alaıyn dep em, osyny Qulynshaq mağan qısa eken! Qonbasa eken!" dep, ákeme ótinish aıtypty.
 - E-e, Aqperdi ony aıtsyn, al, ákeń ne deıdi?
 - Ákem Aqperdiniń osy sózi oraıly ğoı. Qulynshaq qonbasa jaqsy bolar dep, osy sálemmen jiberdi, - dedi.
Qysylğan da irkilgen de joq. Bappenen, úlken kisideı aıtyp shyqty.
Qulynshaq úndemeı, basyn ızeńkirep otyryp myrs ete berdi de:
 - Shaı ish! Káne, jaqyndańdar! - dep shaığa qaraı qozğaldy. Abaı da shaı ishe bastap, Qulynshaqtyń jaýabyn kútip otyr.
Qulynshaq birer shyny shaı ishkenshe úndemeı, sazara túsip, bir ýaqytta Abaığa oqys buryldy da;
 - Ýaı, balam, ákeń osy Betqudyqtyń máni-jónin uğynyp, túbin tekserdi me eken? Borsaq otyrğan kezde men kezek qonys etýshi em ğoı. Kógi bolsa buryn da orylýshy edi. Qaq bólisýshi ek qoı. Osyny bildi me? - dedi.
 - Ony bilgen kórinedi. Biraq teginde, menshik bar da, kelisim bar ğoı, aqsaqal. Daýsyz ıesi Borsaq edi. Sonyń menshigi edi. Qulynshaq ıelik jónimen emes, kelisim retimen úles alyp kelgen edi. Kelisse, Aqperdimen de sony ister.
Tek, menshik Aqperdiniki ekenin oılasyn dedi.
 - E-e, at ıesi Aqperdi deseńshi! Endeshe, aldyna at ıesi minet te, artyna bizdi tilese mingizip, tilemese mingizbes. Qystaýyńnyń irgesinde, jeli asyndaı jerde tursa da, Betqudyqtan betti jý deseńshi! - dep, Qulynshaq narazy bop, tomsaryp qaldy.
Abaı Qulynshaqtyń renjigen jaıyn uğady. Óz basy renjiteıin dep te oılağan emes. Basynda áke sálemimen kelse de, muńyn arty úp-úlken sharýa jaıy ekenin onsha bağalağan joq-ty. Endi mynandaı úlken, nağyz adamnyń amalsyz renishine qaraı, ózi aıtqan jaıdyń aýyrlyğyn uqty.
 - Meniń ákelgenim osy bir sálem. Arğysyn ózińiz bilińiz.
 - Qaıtpek kerek? Aqperdi! Aqperdi! Aqperdige qudaı baq berdi, - dep, Qulynshaq ashy bir mysqylmen kúlip qoıdy.
Abaı Qulynshaqtyń sabyrly syqağyna qyzyğyp, kúlip jiberdi. Tartysam dep kelgen emes. Jáne áke qaryzynan qutyldy. Sondaıdy shapshań boljap shyqqan Abaı jańağy Qulynshaq qaljyńyn ile jónelip:
 - Baq bergen emeı nemene. Borsaqtan qalğan az jerdi meniki dep tap berdi deńiz! - dedi.
Abaıdyń bul minezine úıdiń ishi tegis kúldi. Shaı quıyp otyrğan Manastyń kelinshegi, ásirese, yrza boldy bilem, qyp-qyzyl bop, qatty kúlip jiberip, Abaığa jalt etip qarap, tamsanyp qoıdy.
Qulynshaq shalqaıa berip, Abaığa:
 - E, balam-aı, mynaý lebiziń qalaı jaqsy edi. Tek osynyńdy Aqperdi esitkeı etti! - dep, yrza bop qaldy.
Osydan Qulynshaq Betqudyq áńgimesin bylaı qoıyp:
 - Shyrağym, osy anada Bójeıge bergen jas bala qalaı eken? Aığyz bıshara jylap qaldy dep edi, ol qalaı? - dep, Abaıdyń úı ishin, Zere jaıyn, Uljan kúıin surastyra bastady. Kámshat týraly Abaı eshnárse aıtqan joq. Qulynshaq qaıta oralyp:
 - Aıypqa mal bermedi dep, Bójeı jağy qomsynady bilem. Sol kishkene qaryndasyńnyń kútimi de kelisti emes dep esittim-aý. Aığyz baqyr sony sezip qaığyrady ğoı, - dep, qaıdağy bir kóńilsiz, shetin jaılardy qozğaı bastady.
Abaı bul arada ol áńgimeniń eshqaısysyna syr berip ishin ashpaq emes.
Qulynshaq jetektegen sózderge basqan joq.
Azyraq úndemeı otyryp, ózinshe bir jón taýyp:
 - Aqsaqal, osy sizdiń balalaryńyzdyń "bes qasqa" atanatyn sebebi ne?
Sonyń mánin uqtyryńyzshy? - dedi.
Qulynshaq myna balanyń jańağy sózderge ilespegenin túsindi de, ishinen.
"Baıypty bala-aý ózi. Salmaq bar ğoı. Syr ashpaıyn dep otyrğanyn qarashy. Buğan da úıretken eken..." - dep oılady. Alğashqy sózderin tastap:
 - "Qasqa degeni - batyr dep aıtqany" dep bolmaıdy ğoı mynalar túge.
Jónin mynanyń ózinen surasańshy, - dep Manasty nusqap qoıyp: - Batyr bop kimdi muqatyp júrgenin kim bilsin. Áıteýir qoltyqqa dym búrký ğoı. Bolmasa, anaý bir kezde Bókenshi, Borsaq "Qarashoqyny bermeımin, ólisem" dep kelgende, ákeńniń jalğyz aýyz sálemin esitip, osy bes balamdy ertip barğan men edim.
Sonda ıesi ketip jatqan ıen jerden tym qurysa bir qudyq tıer dep em. Tıgeni mynaý ma? Qasqanyń tumsyğy tasqa tıgeni osy da! - dep alğashqy sózderine tağy bir oralyp soqty.
 - Búlingen elden búldirgi alma degeni qaısy? Bóten bolsa bir sári. Bógde emes, Bókenshini qýyp alğan kimge qut bolady deısiz? Ókinip qaıtesiz? - dep, Abaı asa bir baısaldy máslıhat aıtty.
Manas pen kelinshegi osyny jaqsy uğyp unatsa da, Qulynshaq kóngen joq
Ol osydan sońğy áńgimelerde Qunanbaığa ókpeli bolğan kisiniń qabağyn bildirdi.
Abaı ar jağynan baıqap kep, Qulynshaqtyń oıy: "Bókenshi, Borsaqtan jer olja qylmadym" degen arman ekenin bildi. Sony uğynýmen qatar, jerden basqany, jemnen basqany tyńdağysy kelmegen Qulynshaqqa ishinen narazy bop attandy.
Abaı ákesine Qulynshaqtyń kóngenin aıtsa da, ókpesin aıtqan joq. Istep kelgen isin qysqa ğana baıan etip edi.
Bólek jerde Qunanbaı Qarabastan da surastyrğan. Abaıdyń aıtqan sózderin túgel esitti. Qarabas Abaıdyń búgingi minezderine yrza eken.
 - Balańyz sózge ysylyp qalypty. Tipti bir úlken kisideı oramdy jatyr.
Qulynshaq eken-aý, utylady ekem-aý - demedi. Qalaı bolsa da teń sóılesedi! -dep, maqtaı bastap edi.
Qunanbaı "Jetti, doğar" degendeı ısharat qyldy da, Qarabasty toqtatyp tastady. Osynyń erteńinde Qunanbaı Abaıdy jáne jumsady. Qasyna tağy sol Qarabasty qosyp, endi Súıindikke jiberdi.
Súıindik aýlyna Abaılar el orynğa otyra keldi. Óz qystaýynan aırylyp, qaraýyldyń bas jağyn - Túıeórkesh degen jerdi qystağan Súıindik aýly qazir tamda emes, kıiz úıde eken. Mal, jan kóp, baı aýyl osy oryndy qystaýğa laıyqtap alğanmen, áli jańa qystaý sala almaı, eskileý tar qorağa syıa almaı, kúnniń kózi jylynysymen kıiz úıge shyğypty.
Súıindiktiń appaq úlken úıi jyly eken, ishi tola tirelgen júk, býýly teń menen sandyqtar. Onyń ar jağy eki bosağağa sheıin tekemet, alasha, tuskıizben qorshalypty.
Saptama men tıin ishikti áli tastamağan Abaı bul úıde tońazıtyn emes.
Bıylğy kóktemde alğashqy ret kıiz úıge qonğaly otyrğany osy. Munda bir jeńil salqyndyq, keń tynys bar. Kóktemdegi kıiz úı Abaığa árqashan tańsyq bolatyn.
Úlken úıdiń ortasynda ala kóleńkeleý janğan tas sham bar. Súıindik báıbishesimen jáne eki balasy - Ádilbek, Asylbekpen - bári de qonaqtarmen birge boldy. Bul úıge ásirese, ózgeshe kóktem nuryn engizgen bir jan bar. Ol Súıindiktiń qyzy - Toğjan. Abaı kelgennen beri Toğjan úlken ağasy Asylbektiń otaýynan osy úıge birneshe ret kelip ketti. Syldyrlağan sholpysy, áldeqandaı byldyrlağan tilmenen Toğjannyń keleri men keterin pash etedi.
Qulaqtağy áshekeı syrğasy, bastağy kámshat bórki, bilek tolğan neshe bilezikteri - barshasy da bul óńirden Abaıdyń kórmegen bir sáni sııaqty.
Tolyqsha kelgen, appaq júzdi, qyrly muryn, qara kóz qyzdyń jip-jińishke qasy da aıdaı bop qıylyp tur. Qarlyğash qanatynyń ushyndaı úp-úshkir bop, samaığa qaraı tatylğan qas, júrekke shabar jendettiń jebesindeı.
Toğjan úıdegi sózge qulaq salyp, ne kúlip, ne qymsynsa, sulý qastary bir túıile túsip, bir jazylyp tolqyp qoıady. Elbirep baryp dir etken qanat lebindeı. Samğap ushar jannyń jeńil ásem qanatyndaı. Bıikke, alysqa megzeıdi... Abaı kópke sheıin Toğjan júzinen kózin ala almaı, telmire qarap qalady.
Qyzdyń kóp kirip shyğysy qonaqtardyń qamy eken. Az ýaqytta dastarqan jaığyzyp, kútýshi áıelge shaı quığyzyp, ózi ákesiniń tómengi jağyna otyryp, shynylardy áperip, úı ishine qyzmet kórsete bastady.
Abaı Súıindikten de qysylğan joq. Bala emes, ysylğan, ashyq, úlkendershe sóıleıdi.
Toğjan kep otyrğannan keıin, Súıindikke qarap:
 - Súıindik ağa, osy myna sizdiń jerdiń aldyndağy Qaraýyl deıtin jalğyz bıik, ne sebepti Qaraýyl atandy eken? - dedi.
Súıindik:
 - Kim bilsin, shyrağym, - deı túsip, az otyryp: - E, Tobyqty men Mataıdyń shabýyly, jaýlyğy qalğan ba? Sondağy qýğynshy men jortýylshynyń biri qoığan aty-dağy. Ózi ózge taýdan bólinip, aıdalağa oqshaý baryp tur ğoı. Sodan qaraýyldamaı, qaıdan qaraýyldasyn! - dedi.
 - Súıtip, bul atty Tobyqty qoığan deısiz be? Tobyqty kelmes buryn sondaı at joq pa eken?
 - Qaıdan bolsyn! Bul óńirdegi barlyq atty Tobyqtynyń ózi qoığan.
 - Áı, bilmeımin-aý! Bar atty ózi qoısa, Shyńğys degeni nesi eken? Shyńğys degen Tobyqty bar ma?
 - A, joq! Mynaýyń jany bar sóz. Báse, bu Shyńğys degen osy úlken alyp taýdyń aty nege Shyńğys atandy eken bul? - dep, Súıindik ózi de oılanyp qaldy.
Ádilbek ákesiniń múdirgenin namys kórip:
 - Shyńğys degen sóz "shyn qys" degennen, qysynyń qattylyğynan bolypty-mys desedi ğoı! - dep edi.
Abaı buğan kúldi de:
 - Olaı bolmas. Shyńğys degen belgili han aty ğoı, - dedi.
 - Báse, osy sóz meniń de qulağyma bir tıgen edi. Jadymda qalmapty. Káne, bilseń óziń aıtshy, shyrağym, - dep Súıindik Abaıdy tyńdağysy keldi.
Jas qonaq Shyńğys han jaıynda ózi bilgen, esitken áńgimelerin aıtyp kep, aqyrynda óz kóńilindegi biraz dolbardy qosyp:
 - Taýynyń "Shyńğys", bıiginiń "han" atalğany sodan. Jáne sonaý bir bólek taýy "Orda" atalğany da sol Shyńğys hannyń meken etken qonysy ekenin pash etedi. Qaraýyl demek te sol kezden qalğan at emes pe eken? - dep toqtady.
Súıindik Abaı sózin qatty yqylaspen tyńdady. Aldyndağy shaıy ishilmeı, kesesi sýyp qap edi. Toğjan ákesiniń sonshalyq  tyńdağanyn endi baıqady. Ol Abaığa tańdana qarap, birtalaığa deıin kóz almady...
Úı ishi Abaı aıtqan jańalyqtardy qyzyğa tyńdap, kóńildenip qap edi.
Asylbek, Qarabastar:
 - Qısyndy-aq eken, - desti.
Shyńğysty bylaı qoıyp, taq osy Súıindik qystaýy Túıeórkeshtiń qasynda turğan "Han" bıigin, onan soń Mamaı qystaıtyn anaý "Orda" degen taýdyń bárin de sheshti. Sony osy kúnge sheıin nelikten atalğanyn bilmeı júrý, mundağy úlkenniń bárine endi ğana orasan kórinip edi.
Súıindik Abaıdyń shynysyn ózi áperip:
 - Jep ish, Abaı! - dep, endi qonağynyń aldyna jent pen maıdy da, baýyrsaqty da molyraq ysyryp qoıdy. Ákesiniń jas qonaqqa jasağan osyndaı beıilin de Toğjan sezip otyr.
Birer mezgil Abaı ózine qarağan Toğjannyń ádemi qara kózin baıqady.
Solğyn qaraý emes, Abaıdy anyqtap, tústep, barlaı qarağan sııaqty.
Abaıdyń da áıelge anyqtap qyzyğa qarağan joly osy sııaqty. Toğjan uzağyraq qadalyp, kóz almaı otyryp aqyryn qyzğylt tartqandaı boldy da, kózin taıdyrdy.
 - Kóp jasağan bilmeıdi, kóp toqyğan biledi. Osylaısha uqqanyń, toqyğanyń jaqsy, balam! - dep, Súıindik bir toqtady. Abaı osy sózge jalğastyryp:
 - Ózińizdeı kisiden esitken sózder ğoı, Súıindik ağa! - dep az otyryp, -ruqsat etseńiz, osy ózińiz aıtqan keıbir sózderdi de óz aýzyńyzdan uğynaıyn dep em! - dep Súıindikke qarady. Turpaıy emes, sypaıy bastap, oramdy keldi.
Súıindik:
 - E, sura, aıt, balam! Ne suramaq eń? - degende:
 - Endeshe, osy jańağy kishi Ordanyń tusynda Kójekbaı, Quljabaıdyń jer daýyna bılik aıtqan ekensiz. Sonda: "Men qoıdyń bóligin bólmeımin, qudaıdyń bóligin bólemin!" depsiz. Osynyń mağynasy qalaı? Sony suraıyn dep em! -dedi.
Bul suraqqa Qarabas, Ádilbek, Asylbek te kúlip jiberdi. Tegi, Abaıdan basqalaryna jóni málim bolý kerek. Súıindik Abaı surağyna az tiksinip, qalta qarap, oılanyp qap edi.
 - Shyrağym, bul sózdi ákeńnen uğynsań etti.
 - Meniń ákem balamen ashylyp sóıleı bermeıdi ğoı. Bilesiz ğoı.
 - Biraq jańağy iske ákeńniń qatysy bar ğoı! Ony bilýshi me ediń? - Qarabas, Asylbekter áli kúlip otyr. Olar Súıindiktiń qashqalaqtağany men sypaıylyq saqtağanyna jáne Abaıdyń jansyz áńgimeni qadala surağanyna kúledi.
 - Ákemniń qatysy baryn bilemin.
 - Endeshe, ákeń aty aralasqan sózdi eń áýeli ákeńniń ózinen uğynğanyń maqul!
 - Bárekeldi! Súıindik ağa, onyńyz jaqsy aqyl! Biraq... sol bılik tusy, siz ben meniń ákem eki arańyzdyń sýysqan tusy boldy, deıdi. Ol ras qoı?
 - Ras!
 - Endeshe, sizben qalaı arazdasqanyn men óz ákemnen ğana bilip qoısam, myna Ádilbek pen Asylbek ağam sizden ğana uğynyp qoısa ne bolady? Anyq shynğa jete almaı, syńar jaq ketemiz ğoı. Birden, adasamyz. Ekinshiden, bala men bala, myna bizder, syrttan qyrbaı, syrttan shalğaı ketisemiz ğoı. Siz mağan, meniń ákem bul kisilerge aıtyp otyrsa tarazynyń basy teń baspas pa edi?
Súıindik te, úı ishi de Abaıdyń myna dálelderin durys kórdi. Qarabas súısinip ketip:
 - Durys-aý osynysy balanyń? - dep, Súıindiktiń áńgimesin aıtqyzýğa beıimdedi.
 - Balam-aı, aldy-artymdy orap aldyń-aý osy sen, á? - dep, Súıindik aqyryn kúle túsip, eki oıly bop qaldy da Asylbekke qarap:
 - Eı, meniń balalarym, myna bala qonağyń tartymdy jatyr-aý ózi, oılaımysyńdar? - dep, jaqsy jadyrap, shyn beıildendi. Toğjan shaı ishilip bolsa da, dastarqandy jığyzbaı, kúlimsireı túsedi. Jıi qarap, Abaı kózimen kezdeskende, kópten bergi syılas tanysyna jasaıtyn iltıpat bildiredi.
Abaı áńgimeni alğash ózi oılağan jaqqa burdy.
 - Sol meniń ákemmen qyrbaı bop qalğan jerińizdi ózińiz uğyndyryńyz, Súıindik ağa!
 - Ótinseń, aıtaıyn! Bile júr! Seniń ákeń Mamaı ishinde Jamantaımen kóńildes bop júrip, ókil kúıeý bolğanda eki júz qoı kıt kıgen.
 - Ókil kúıeýi qalaı!
 - Ókil kúıeýi shyn kúıeý emes, tamyr esepti nárse.
 - Onda "tamyr" dep nege atalmaıdy?
 - Tamyrlyq qurbylas kisiniń arasynda bolady. Al jasy úlken kisimen jas jigit tamyrlasam dese, keıde osylaısha ókil kúıeý bop atalady.
 - Iá, sonymen?..
 - Bertinde sol Jamantaıdyń balasy Kójekbaı óziniń Quljabaı degen kedeı ağaıynymen jerge talasty. Myrza: "Soğan bılik aıt, jer bóligin aıyryp ber" dep, meni apardy. Men eki jağynyń sózderin uğynyp, óz kóńilimshe ádildigin topshyladym da, "Bólik bylaı bolsyn" dep júrip otyrdym.
Seniń ákeń ózi de basy-qasynda. Art jağymda Kójekbaılarmen birge kele jatyr. Men bólikti óz kóńilime syığan ádiletpen bólmekpin. Baıqaımyn, júrisim Kójekbaığa jaqpaıdy. Tyjyrynyp, jaryla jazdap keledi. Azdan soń myrzağa sybyrlap, jalpyldap aıta bastady. Ákeń seniń Kójekbaıdy qup kórdi bilem, art jağymnan sańq etip daýystap: "Ýaı, alapes! Sen qalaı júrip barasyń?" degeni. Men eki jağyna teń bı emespin be? Yza bop ketip: "Ýaı, táńir, qoıdyń bóligin bólip kele jatqanym joq, qudaıdyń bóligin bólemin" dedim, -dep toqtap qaldy.
 - Ia, sonan soń ne boldy? - dep, Abaı ar jağyn tağy aıtqyzbaq edi.
 - Arğysyn qaıtesiń sol, shyrağym? Ketti ğoı áıteýir, qym-qýyt, shym-shýyt bop! -dep, Súıindik qolyn bir-aq siltedi de, aıtpaı qoıdy.
Abaı qyp-qyzyl bop ketip, shuğyl oılanyp otyryp qaldy. Shamğa qarap qadalyp qalğan kózderinde sol sham otyndaı úlken qyzğylt, alys ot mazdap turğandaı.
Toğjan qonaqtyń myna pishinine endi jaı ğana emes, tamashalap, qyzyğyp qarady.
Súıindik úıinde Abaıdyń úndemeı qalğanyna ishinen kúlip otyrğan da kisi bar. Ol Súıindiktiń kishi balasy - Ádilbek. Asylbekteı emes, ol ojar, toń minezdi bolatyn. Endi Abaıdyń ańyryp, dağdaryp qalğan pishinine qarap óz ishinen:
"Al, tilegeniń sol bolsa, qaryq bol!" - dep, jymıyp otyr.
Biraq Abaı qatty oılanyp qalğanmen jasyğan joq. Azdan soń jáne ózi bastap ekinshi bir áńgimeni surady. Onysy Súıindiktiń tağy bir sózi.
Óskembaığa as bergen tusta aıtqan sózi edi. Súıindik ony da aıtpaq boldy.
 - Myrza óz ákesi Ósekeńe as berem dep, Kókshetaýğa saýyn aıtyp, qalyń eldi jıdy ğoı. Tobyqtynyń odan úlken asy bolğan joq. Estigen shyğarsyń?
 - Estip em. Soğan siz de bardyńyz ba?
 - Ákeńmen ol kezde qyrbaı edim! Barmadym. Biraq Aıdos, Jigitekten, tipti anaý Mamaı Jýantaıaqtan da el qalğan joq. Jurttyń bári kóship, sonaý Kókshetaýğa baryp, uly dúbir mereke jasady ğoı. Sonda Bójeı men Maıbasar kelispeı qapty. Maıbasar starshyn. Jýantaıaqtyń bir urylary Naımandağy Bójeıdiń nağashylaryna baryp, kóp jylqysyn ákep, qyryp tastapty. Sonyń qýğynshysy kelip, Bójeıge: "Esemdi áper!" deıdi ğoı. Bójeı Maıbasarğa asylady. "Aqyldastyr, malyn áper!" - deıdi. Soğan Maıbasar: "Sandalyp, ne aıtyp júrsiń?" dep, renjitip tastaıdy. Bójeı ókpesiniń basy osy edi ğoı.
"Ajarym ótpeıtin bolsa, shashpaýyńdy nesine kóterdim?" dep ókpelep qalady.
Súıtedi de, as tarqamaı kóship ketedi. Buğan erip Jigitek, Baıshora, Jýantaıaqtan da ketkender boldy. Osy oraıda men úıde jatyp, bir-eki aýyz sóz aıtyp em, qadağalap otyrğanyń so ğoı.
 - Ne aıtyp edińiz sonda?
 - Bilmeksiń ğoı, ony da aıtaıyn:

     Ózge egiz bolğanda, qudaı jeke, 
     Aldyńda ata-anań ol bir Meke, 
     Qyryq úılini qyryq pyshaq qylyp ediń, 
     Óz asyń da buzyldy-aý, Óskeneke? -

dep em. Jurt degenniń umytpaı júrgeni so-dağy! - dedi.
Abaığa bul áńgimeden ári tağy bir áńgime jatqany ap-anyq kórindi.
 - Mynanyń ar jağy da bar ğoı. Onysyn aıtsańyz qaıtedi?
 - Ar jağyń qaısy, balam-aý?
 - "Qyryq úılini qyryq pyshaq qyldyń" dedińiz ğoı! Ol bı atamnyń isi me, joq basqanyń isi me edi?
 - Abaıjan-aı, qaıdağyny aıtqyzdyń-aý! Aıypty Óskenekeńniń ózi emes.
Tağy seniń óz ákeń edi. Endi sen mağan osyny aıtqyzyp-aıtqyzyp, erteń ákeńmen ekeýmizdi tağy araz qylasyń-aý, syğyr! - dep, Súıindik kúlip qoıdy.
 - Jok, Súıindik ağa, bileıik dep suradym. Sizdiń ústińizden shağym jııam dep suramaımyn ğoı!
 - Ras aıtasyń, balam! Endeshe "qyryq úıli" degen anaý Kóken taýynyń baýryndağy Ýaq bolady. Sol el ishinara arazdyqqa basyp júrgende Qunekeń aralasyp, Qonaı degen batyrdy súıeıdi. Eges kúsheıip kelgen kezde, Qonaığa aqyl salyp, jaý jağyn shapqyzyp jiberedi. Qapyda qalğan el qarsylasa almaı, kól jağasyndağy qalyń qamysqa qashyp kiredi eken. Qunekeń qamysty órtetip jiberedi. Sonda órtten qorqyp, qashyp shyqqan eldi qýğyzyp júrip sabatyp, Qonaığa jeńgizip bergen edi. Osyny aıtyp em! - dep, áńgimesin bitirdi.
Abaı osydan soń ózge áńgime surağan joq.
Azdan keıin et pisip, jurt asqa otyrdy. Abaı men Qarabasty úı ishi bógde qonaqqa sanağan joq. Sol sebepti kúndegi dağdy boıynsha dastarqan aınalasyna Súıindiktiń barlyq balalary da, báıbishesi de otyrğan-dy.
Ákesiniń tómengi jağynan sheshesimen eki ortadan otyrğan Toğjan Abaığa qazir burynğydan da jaqyndaı tústi. Abaı bağanadan beri Toğjanğa bet aldynan qarasa, qazir kóbinese qyrynan kórip otyr.
Ortasha kelgen qyrly muryny endi anyq kórindi. Qyrynan qarağanda birtúrli súıkimdi eken. Jumsaq jumyr ıeginiń astynda juqa ğana bir tolqyndaı bop, názik buğağy bilinedi. Jyltyrap taralğan shashy qap-qara qalyń órimmen, erekshe appaq, názik moınyna qaraı qulap túsipti. Úlken de, kishi de emes, áshekeı syrğasy diril qağyp, damyl almaı silkine túsip tur.
Áldeneden, belgisiz sebepten Toğjan pishini qyzara túsip, qaıta surlanady.
Tolqyp qaıtyp turğan uıańdyq pa, basqa ma? Áıteýir ózinshe, ózgeshe tynys alyp, lúpil qağyp turğan bir sezim bar.
Qonaqasyğa árqashan asa myrza atalğan Súıindik úıi búgin de etti kelistirip asqan eken. Qarabastyń ótkir sary pyshağy qystan qalğan semiz jaıany da, altyndaı sary ýildirikti de lyp-lyp syzyp, japyraqtap jatyr. Jalğyz súr emes, sary ala qyp asqan eken. Qys boıy bordaqqa baılağan, jańada soıylğan qoıdyń jas súbeleri de bar eken. Bapty qyp jemek bolğan semiz qoıdy jaı soığyzbaı, úıitkizip alypty. Jas et, úıitken qoıdyń eti bolğanda, myna tabaqqa tağy da ózgeshe dám bitirip, nár berdi.
Biraq as osyndaı bapty bop, úı ishi tegis erekshe kóńildenip jeýge kirisse de, Abaı jóndi jemedi. Toğjan da bilezikke toly appaq jumyr bilegin tabaqqa qaraı sırek sozady. Súıindik pen Asylbek Abaıdy qaıta-qaıta:
 - Je, shyrağym.
 - Jeseńshi, Abaı! Almadyń ğoı! - dep, áldeneshe qozğap kórip edi, Abaı jeı alğan joq.
Et artynan Súıindiktiń kópten saýğyzyp otyrğan qysyrlarynyń sary qymyzy da keldi. Ony da jaqsy áńgimelesip, uzaq otyryp ishisti.
Bul keshtiń sońğy kezinde Abaı alğashqydaı emes, tartynyp qalğandaı, baıaý edi.
Úı ıeleri: "Jas qonaqtyń uıqysy keldi" dep, soğan joryğan. Aqyry, tósek salynatyn bop barlyq erkekter tysqa shyqty. Abaı kóńili bul keshte ózgeshe bir kúshti sezimniń áserine toly.
Buryn "ğashyq jar" kóp oqyğan hıqaıalarda, kóp-kóp estilgen aýyzsha áńgimelerde bolsa, búgin Abaığa eń alğash ret kitap emes, áńgime emes, óziniń anyq, appaq músinimen, kúlkisi, qozğalysy, tynysymen: "Sol men edim", "men mundamyn" dep kelgendeı.
Súıindik áńgimeleriniń artynan, áýel kezde kóńilindegi tunyp júrgen bir aýyr sezim renjitkendeı, birer tóńkerilip tústi de, qaıta shegip qaldy. Ol emes, tysqa shyğyp óz-ózimen qalğanda, juldyzdy aspanğa asa bir raqat qýanyshpen qarap turyp, keń tynys aldy.
Ortalap qalğan aı batysqa taman syzylyp barady. Bıik te alysqa tartyp barady. Júrekti de renishten, laıdan qutqaryp, sondaılyq bıikke, qazirgi bultsyz as pandaı alysqa, tazalyq raqatqa shaqyryp, jyraqqa megzeıdi. Túıeórkeshten Shyńğystyń jaqyn bıikteri jartylap qana kórinedi eken. Qaraqoshqyl taýlar aı astynda kókshil munarağa oranyp, jym-jyrt qalğyp tur. Taý jaqtan aqyryn ğana jel jelpinedi. Qalyń qoı qybyr etpeı tynyshtyq alyp, únsiz ğana tyna alady. Asylbek, Ádilbekter jatýğa ketti. Kógal saıda otyrğan bes-alty úıli aq aýyldyń túndigi tegis jabyq. Aı astynda aq úıler de myzğyp, qalğyp tur. Súıindik pen Qarabas attardyń mańynda júr. Abaı mynadaı kóktem túninen sonshalyq  bir tazalyq sezip, tań lebin tanyğandaı. Bunyń júregi ádeıi arnalğan tań lebin erekshe uğynyp sezingendeı.
"Mahabbat pa? Osy ma? Osy bolsa, mynaý dúnıe mynaý maýjyrağan tynysty názik tún... besigi ğoı. Sol sulý sazdyń qulaq kúıi ğoı".
Sútteı jaryq, aıly tún. Tań áli joq. Biraq joq ekenin bilse de, Abaı áldeqandaı ózgeshe "tańdy" sezedi. Kúıik te, úmit te, qýanysh ta, azap ta bar, - júrek tańy. Keýde tolğan ózgeshe ystyq, ózgeshe jumbaq, mol sezim. Sonyń shalqı túsip sharyqtaýy kóp. Lypyl qaqqan qanattaı toqtaýsyz qubylyp, tynyshtyq ala almaı lepiredi.
"Neni aıtady? Ne dep túsinedi? Ne sıpatty bul sezim? Ne bop baram? Tağat, sabyrym qaıda?" Boıyna tońazyğandaı bir diril paıda boldy. Sebepsiz dirildeıdi. Júregi de týlap kep, óz-ózinen qysylyp, shanshyp ketkendeı.
"Tań... júrek tańy... Sol tańym sensiń be? Jaryğymbysyń, kimsiń?" Kóz aldynda Toğjannyń appaq jumyr bilegi, jas balanyń etindeı, aq torğyndaı moıyny!.. Tań osy da... ózi ğoı!
...Aq etiń appaq eken atqan tańdaı!
Shynymen bar jaıymen qulaı tabynğan sulýğa qarap, bar sezimmen únsiz jyrlap turğan tárizdi. Toğjanğa arnalğan, eń alğashqy "ğashyğym" degen jaryna arnalğan jaı jyrynyń tunğysh joly osy edi.
Oısha eki-úsh aýyz mahabbat sálem aıtyp shyqty. Birtúrli ońaı, rahat bop, óz-ózinen quıylyp turğan tárizdi. Biraq sol kezde Qarabas úıge qaraı shaqyrdy.
Ekeýi tysta jalğyz qapty. Abaı úıge taman kele jatyp, jańağy óleńin qaıta esine túsireıin dep edi, "Aq etiń appaq eken atqan tańdaı!" degennen basqasy esine ázir qaıta túspedi.
Qarabas pen Abaı úıge kirgende Súıindik pen báıbishesi bıik tósekke jatyp qalğan eken. Sarğysh shegiren shymyldyq úlkenderdiń jatatyn ornyn qorshap tur. Keń úıdiń tórine eki qonaqqa arnalyp tósek salynyp jatyr. Odan basqa ózge kisi jatatyn jaı sezilmeıdi.
Toğjannyń óz úıi basqa ğoı. Ol Súıindiktiń kishi áıeli Qantjannyń qyzy eken. Jańa úıge kirerde Qarabas aıtqan. Toğjan, árıne, óz úıine ketken bolý kerek. Úıge kirgen jerde Abaıdyń oılağany osy. Úıtkeni tósek salyp júrgen -bağanağy shaı quığan sary kelinshek.
Abaı tórge qaraı qozğala berip edi. Bir ýaqytta shegiren shymyldyq tolqyp baryp qozğaldy da, esik jaqtağy shetinen sholpy syldyry estilip, Toğjannyń ásem boıy kórindi. Qolyna bir torğyn kórpeni alyp, beri shyğyp keledi eken.
Asyqpaı, tipti aqyryn qozğalady. Sholpysynyń endigi syldyrynan ózi qysylğan tárizdi.
Kelinshek Abaı jatatyn tósekti baptap salyp bolyp qap edi. Toğjan qolyndağy torğyn kórpeni keýdesine kóterip, baýyryna qysyńqyrap turyp, kelinshekke ádeppen ğana buıryq etip:
 - Aıağyn, aıaq jağyn bıikteseńshi! - dedi.
Abaığa bu da dál ózine ğana arnalğan, ózgeshe yqylas sııaqty kórindi.
Birdeme aıtar edi... aıtqysy kep edi. Biraq, júregi lúpildep, aýzyna tyğylğandaı bop, túk sóz taba almady. Qur ğana qyzaryp qysyldy da, syrt kıimin sheshe berdi.
Toğjan aqyryn, sypaıy ğana kep, Abaıdyń tósegine torğyn kórpeni jazyńqyrap qoıdy da, esikke qaraı qozğaldy. Únsiz beıil belgisindeı úlken iltıpat jasady. Biraq bary sol ğana. "Shyn-aq bary sol ma?" Álde, tipti, bar qonaqqa isteıtin dağdyly syılyq sııaqty ma?
Sol ğoı! Úlken úıdiń esigine jetkenshe Toğjan aqyryn basyp, kelinshekti ertip ketip barady. Qaıta burylmaıdy. Dál shyğar jerde ğana, ózinen buryn esik ashqan kelinshekti ilgeri shyğaryp jiberip, ózi birtúrli sulý qozğalyspen syrt aınala berip, tórge taman aqyrğy ret betin berip, úı ishinen syrtymen shyqty.
Toğjan esikke qaraı qozğalğanda, Abaı qadalyp, telmire qarap qalyp, beshpentin eki ıyğynan sheshe berip edi. Biraq Toğjan bir qaramağanğa qaıran bop, ketkenin qımağandaı qalt turyp qapty.
Endi Toğjan esikten shyğar jerde bir sátke kóz qıyğyn tastağanda Abaıdyń tapjylmaı sileıip turyp qalğanyn kórdi. Beshpenti eki ıyğynan túsińkirepti de, appaq kóılegi ashylyp tur. Eki qoly bir nársege tańğalğandaı jazylyp, yńğaısyz túrde asylyp qapty.
Abaı dál baıqady ma, joq pa? Biraq, shyğa bergen Toğjannyń appaq júzi qaıtadan tağy bir ret, sońğy ret qoıu qyzğyltpen dý ete túskendeı kórindi. Jáne sonymen qatar jymııa kúlgen erni appaq marjandaı tisterin aıqyn kórsetkendeı boldy. Únsiz kúlkimen ezý tartyp ketken sııaqty.
"Bul ne, mysqyl ma, uıat minez istedim be?" dep, Abaı óz-ózinen qysylyp qalyp, tez sheshindi de, torğyn kórpege oranyp, búk túsip qaldy.
Sholpy áýeli jıi syldyrlap, azdan soń baıaýlaı bastap, tağy birazdan soń anda-sanda bir ğana shyldyr ete túsip uzap barady. Abaı óz júreginiń attaı týlap soqqan dúrsilin estidi. Sholpy únin sol basyp barady. Ózgeshe ystyq qymbat sholpy eń sońğy ret bir shyldyr etti de, bilinbeı ketti. Tún tynyshtyğy urlap ketkendeı jutyp ketti.
Shamdy Qarabas óshirdi.
Sham óshsin-óshpesin, Abaıdyń kóz aldyna qazirgi mezgil, bul sát samaladaı jaryq. Shamnyń óshkenin baıqağan da joq. Kózi jumýly, kóńili tynyshtyqtan, sabyr oıdan aırylğan. Quıyn ústindegi alaı-túleıde.
Bul túnde tań appaq atqansha Abaı bir sekýnd te kóz ilgen joq. Kún shyğarda ğana azğantaı myzğydy. Biraq úı ishi oıanğanda birge oıanyp, erte turdy.
Óńi surğylt tartyp, júdep turdy. Shaı aldynda tysqa shyğyp, dalada boı jazyp júrgen ýaqytta Toğjan jatqan úıdi oısha izdedi. Súıindiktiń úlken úıine jaqyn turğan kishileý aq úı bar. Asylbektiń otaýy bolý kerek. Sodan ári alty qanat aq úı tur. Kishi úı sol bolýğa laıyq. Abaı qaıta-qaıta sonda qaraıdy. Biraq ol úıdiń túńligi jabyq, Toğjan da, sheshesi de áli oıanbağan, turmağan sııaqty.
Dalağa Súıindik te shyqqan edi. Ákesi tapsyrğan alyq-berik jónindegi sálemdi Abaı sonda aıtyp, bul aýylğa kelgen jumysyn osy tańerteńgi ýaqytta bitirdi.
Shaı ýaqytynda Toğjan kelgen joq Asylbek, Ádilbekter de óz úılerinde bolý kerek. Tańerteńgi májiliske aralaspady.
Sharýa bitken soń Qarabas erteńgi salqynmen qaıtaıyq dep baılağan. Sondyqtan dastarqan jıylğan soń, ol attardy erttegeli shyğyp ketti.
Abaıdyń bul aýyldan ketkisi kelmedi. Qonağýar, jyly júz, jaqsy minezdi úlkenderdiń úıi asa bir sırek kezdesetin, jaıly uıa sııaqty eken... "Osy aýyldyń týysy, jaqyny bolar ma em? Suraýsyz kelip, sanaýsyz qonyp, tústenip ketip júrer me em?" - degendeı. Biraq ketpeı bolmaıdy.
Úıde Súıindik pen Abaı jáne Súıindiktiń báıbishesi ğana qalğan ýaqytta Súıindik Abaıdan Zere jaıyn, Uljan kúıin surastyryp otyryp:
 - Analaryńa sálem aıt, balam! - dedi.
Túnnen beri úndemegen báıbishe de Uljanğa sálem aıta otyryp, Aığyzdy esine aldy. Sodan baryp Kámshat esine túsip:
 - Shyrağym-aý, osy anada Bójekeń aýlyna jibergen kishkene qyz ne jaıda?
Aığyz bıshara qaıtyp qıdy sony? Jylatyp aıyryp, qaıtip qana jiberdi eken?
 - dep, bir jağynan narazy bop, surastyra bastady. Abaı amalsyzdan sóılep, qysqa ğana jaýaptar qaıyrdy. Báıbishe bul jónde sheshilińkireı bastap:
 - Bójeıdiń áıeli qatybas kisi edi. Ózinen de týğan qyzy kóp, kútedi deımisiń kishkene paqyrdy? - dep, qynjylyp otyr.
 - E, e, Bójeı bar emes pe? Qatyny oılamasa, Bójeı oılaıdy ğoı! Nege kútpesin! - dep, Súıindik maıdalamaq boldy.
 - Áı, bilmeımin! Aýyl-aımağymen tegis-aq: "Aıypqa bergen qyz ğoı.
Malyn qımaı, janyn qıdy ğoı aıypqa!" desip, jaman sózder sóıledi dep esittim ğoı. Jas balany jylatqandary bekerlik bolğan ğoı ózi. Ne dese de ishten shyqpap pa edi? Aığyz bısharada ne súlder júr deısiń? - dep, báıbishe óz-ózinen bosańsyp baryp, jylap jiberdi. Eki kózi jasqa tolyp, qyp-qyzyl bop, úndemeı, muńaıyp qaldy. Anda-sanda kúrsine túsip, tamsanyp qoıady.
Abaığa bul ananyń meırimi tipti bir qymbat adamshylyq, shyn raqymshylyq bop tanyldy.
Jıdebaıdağy óz úıinde Kámshat jaıy osyndaı bir aıyqpas muń, ýaıym bop alğan-dy. Sondağy ájesi men Aığyz jáne óz sheshesiniń osyndaı-osyndaı kózi jasty, kóńili qaıaý bolğan kóp shaqtaryn esine aldy.
Biraq olar Kámshatty qur sağynyp, qur aıağany bolmasa, myna kisi aıtqan sýyq sózderdi esitpegen sııaqty. Keshe Qulynshaq ta, búgin mynaý aýyl da Kámshat jaıyn ylğı "jetim jandaı, kúńdikke, qorlyqqa ketken bıshara, álsiz sorlydaı" sóıleıdi. Tegin emes-aý! Jıdebaığa qaıtysymen ájelerine osy esitkenderin aıtyp, Kámshattyń kúıin bildirý kerek. Áke ne dese o desin, buny istemeı bolmaıdy. Abaı osyğan baılady. Júrerde tağy da qymyz iship, jolğa qarsy toğaıyp ap, eki jolaýshy atqa qondy.
Súıindik úıiniń janynan úlkenderge "qosh-qosh" aıtyp, raqmet aıtyp ketip bara jatyp, Abaı kishi úıdiń túńligine tağy qarady. Túńlik áli ashylmapty. "Toğjan endi bir kórýdi oılamağan ba! Turýğa da, kórýge de asyqpağan ğoı!.." Bala jigit kóńilge ala qyzğan tolqyn alyp, amalsyz tebinip júrip ketti.
Aýyldan alystańqyrap bara jatqanda eń sońğy ret artyna burylyp, kishi úıdi tağy qımaı qarap edi. Úı janynda bir áıeldiń boıy kórindi. Basyna qara shapan jamylğan, aq kóıleginiń etegi shubala túsken. Toğjan sııaqty. Jańa turğan ğoı.
Biraq esikten shyqty da, Abaı ketken jaqqa qaramaı, ári qaraı, kógal dóńge qaraı aqyryn júrip ketti.
Abaıdyń kóńiline Toğjannyń sholpysy shyldyr-shyldyr etip, ap-anyq estilip bara jatqan sııaqty. Óz júreginiń lúp-lúp soqqan qatty tolqyn yrğağy.
Amalsyz uzap ketti. Aty jaqsy Túıeórkesh, jan mekenindeı ózgeshe ystyq Túıeórkesh, mynaý sáýirdiń mynandaı ádemi ashyq raqat sáskesinde tym qursa, "qosh" demeı de únsiz qaldy. Jumbaq minezdi bop, sulý meken, sulý jan qaldy.
Taý ishinen shyğyp, Qaraýyl ózenin qýalap, eki atty bókterge qaraı burylğaly keledi.
Oığa túsip bir túrli baıaý kele jatqan Abaı bir kezde art jağynan dúrsildep kep qalğan at dúbirin estidi. Júregi tağy da túndegideı qatty týlap, shuğyl burylyp qap edi. Orynsyz úmit tez sýyndy. Súıindik úıiniń adamy emes, bir tolyqsha, qara jigit eken. Murty jańa ğana tebindep kele jatqan bala jigit jupyny kıim kıgen. Astynda qunansha kúzegen kúreń bıesi bar. Abaılarğa jaqyndaı bere sálem berdi. Ashyq jarqyn jigit bolý kerek. Appaq sulý tisteriniń barshasyn kórsetip, aqsııa kúlip keledi.
Jalğyz júrgen joldy kóńilsiz kórip, aldyńğy jağynda ketip bara jatqan eki attyny ádeıi áńgimelesip otyrý úshin qýyp jetken eken. Kúreń bıeniń omyraýy terlep qapty. Tanaýrap, demigip keledi. Eki ezýinde kóbik te bar.
Qarabas pen Abaı da jańa júrginshiniń qosylğanyn teris kórgen joq. Jaı surasqanda bul jigit - Súıindiktiń aýyldasy, Kómekbaı balasy Erbol degen jigit bop shyqty.
Qarabas Erbolmen op-ońaı bilisip, áńgimelesip ketti. Sózderin tyńdap kele jatyp Abaı Erbolğa shyn yqylaspen qarap, áldeneden ystyq kóre bastady.
Úıtkeni, Erbol Súıindik aýlynyń asa jaqyn jigiti eken. Óziniń sheshesi men Toğjannyń sheshesi Qantjan nemere qaryndas. Ol úılerge bul únemi aralasyp júretin óz kisisi bop shyqty. Áńgimeshil, kúlegesh Erbol, endi Abaığa bar tulğasymen unaı bastady.
Azdan soń bul ekeýi kóbirek áńgimelesip, Qarabas shetirek qaldy. Abaı Qaraýyl boıynda qus kóp eken dep, ańshylyq muratyn bildirip edi. Oğan Erbol:
 - Qarshyğań bar ma? Qarshyğań bolsa, qydyryp kelseńshi! Men qasyńa erip júrip úırekke de, qazğa da kezdestireıin, - dedi.
Úıde Tákejannyń kók qarshyğasy bar-dy. Abaı kóńiline mynaý sózder úlken medeý boldy. Bağana Túıeórkeshten ketkeli: "Endi qaıtyp qashan kelem?..
Ne syltaýmen kele alamyn?" dep ózdiginen babyn taba almaı kele jatqan bala jigitke myna Erboldyń aıtqany óte bir raqat tabys kórindi. Abaı men Erbol qus jaıyna, ańshylyq jaıyna aýysqan soń tatý qurby sııaqtanyp ketti.
Ekeýiniń de aıtar sózderi biter emes.
Biraq bókterge shyqqan soń Erboldyń joly bólinetin bop edi. Ol oń jaqtağy Kólqaınarğa burylmaq eken. Sharýasy sonda. Abaılar bolsa, Shyńğysty bókterlep otyryp, Qarashoqyğa, Kúnkeniń aýlyna qaraı tartpaq.
Erboldy qığysy kelmegen Abaı:
 - Kólqaınarda tyğyz jumysyń bolmasa, bizben birge júrseńshi! - dedi.
 - E, e, ne dep erem? Ne sharýań bar degende ne deımin? - dep, Erbol kúlip jiberdi.
 - Sharýańda jurttyń ne aqysy bar! Qydyrasyń, qonaq bolasyn! Qul salamyz...
Erbol Abaı sózine qyzyğa bastap:
 - Aıtqanyńa qyzyğyp turmyn! - dep, az oılandy da: - Á-áı, biraq sharýam qalady ğoı, bolmaıdy! - dep, amalsyz baılaý aıtty.
Azdan soń Erbol Abaılardan bólinip, Kólqaınarğa qaraı tartyp ketti.
Kelgeninde kúlip kelgeni sııaqty, keterinde de kúle qoshtasyp aıryldy. Abaı bunyń sol kóńildiligine qyzyğa qarap qaldy. Erboldyń aldynda túk bóget joq.
Tilese, Toğjandy kúnde kóredi. Jaqyny, týysy. Toğjanğa sondaı jaqyn bolýdyń ózi de baqyt sııaqtanyp, Abaı myna jigittiń sondaı halyn qyzğanady.
Erbol bolsa, aınymas qyzyqty kóńilmen jele jortyp, uzap barady. Toğjan týrasyndağy eń sońğy úmit - sonshalyq  ystyq kórinse de uzap barady.

     2

Abaılar Qarashoqyğa tús aýa jetti. Kúnkeniń úlken úıinde mol jıyn bar eken. Kermede kúmis ertoqymdy kóp attar tur.
Qarabas Abaığa bul jıynnyń alys el emes, osy mańnyń óz adamdary ekenin aıtty. Attarynan tanyğan.
 - Jýantaıaq, Topaı, Yrğyzbaı ishiniń kisileri. Kúndegi jıyn ğoı. Biraq, mynaý júrýge qamdalyp, jańa erttelgen attar ğoı. Tústikti jep qoığan eken, qur qappyz! - dedi.
Abaı sálem berip úıge kirgende keń úıdiń ishi lyq tolğan kisi eken. Bıik tósektiń aldynda bar jıynnan ıyğy asyp, aq kóıleginiń omyraýyn ashyp tastap, tós júnin kórsetińkirep ákesi otyr.
Tarqaýğa aınalyp, kıinip alğan úlkender dál keter jerde qymyz iship, Qunanbaıdyń sońğy sózderin tyńdap otyr. Bir tizelep júginip, tymaqtaryn kıip otyrğan kisiler de bar.
Úıdegiler Abaıdyń sálemin alğanmen amandyq surasqan joq. Tósektiń aıaq jağyn ala, jorğa Jumabaığa qymyz sapyrtyp, quığyzyp Kúnke otyr. Abaı sonyń qasyna kep otyra bere ákesiniń sońğy sózderin esitti.
 - ...Qybyr-jybyr bar, bilemin. Biraq "onymyz joq" desedi eken ğoı. Al, seneıin. Senemin dep, jaza sheksem de senemin! - dep surlana túsip, zildenip, -qulaqpen esitkenniń bárin beker deıin, kózben kórgendi ğana shyn deıin. Kózim kórgenshe shydaıyn. Men degen dos! - dep, Qunanbaı jalğyz kózimen qadala qarap, tórden bosağağa sheıin bir sholyp shyqty. Sodan qaıta tórge órlep, dál qasynda otyrğan Jýantaıaq Topaıdyń qartań adamdaryna kóz qadap otyryp, -men degen dos, men shydağansha sen de shyda! Tek jalğyz-aq men qozdanğan kúni "birge qozdanam" dep shyda! Sony isteseń, qudaı yrza, men yrza. Ázirge meniń qolqa, tilegim osy-aq! - dep, toqtap qaldy. "Júrýshilerge ruqsat" degen sııaqty qyp tujyryp edi.
Bar jıyn, tórden bosağağa sheıin qup-quptap:
 - Degeniń bolsyn!
 - Aıtqanyń bolsyn!
 - Sert ýádemiz aıtyldy ğoı!
 - Tur degenińe turamyz! - desip, japyr-jupyr qostap qaldy. Abaı óz ishinen:
"Batalasý sııaqty-aý! Bir nársege el qamdap, serttesý úshin shaqyrğan-aý!" dep oılap, jańağy "dos" degen sózdi esine aldy.
Biraq tórden bosağağa sheıin bu da qarap etip, bir nársege ishteı oılanyp qaldy.
Mynaý "dos" dep áke atağan kisileri buryn Abaı az biletin, nemese, tipti tanymaıtyn kisiler. Buryn mundaı jıyn ortasynda "dos" degen atpen Baısal, Qarataı, Bójeı, Súıindik, Túsip sııaqty kisiler otyrýshy edi.
...Búgin onyń biri joq. Anada ózi barğan Qulynshaq ta joq. Basqasha bir eksheý ğoı. Olardyń ústine tağy da mol dos jııu ma? Bolmasa, tipti solardy ekshep tastağan ba? Álde dúmbilez birdeńeler bar ma?..
Abaı Qarqaralydan qaıtqaly el ishi qystygúni tatýlyqpen, Kámshatty jylatyp berýmen "bitti, tyndy" dep biletin. Sodan keıin úlken sybys ta shyqqan emes. Ishinara ne kúńkil baryn surastyrğan da emes-ti.
Qonaqtyń kóbi júrip ketip, eki-úsh aqsaqaldy ğana Qunanbaı qonalqağa ustap qaldy. Kópshilik ketse de ákesi tolyq bosamady.
Abaı óziniń Súıindikke barğan jumysyn kópke sheıin aıta da almady.
Aqyry bir áredigin taýyp, ákesimen sóılesip, mindetin ada qyldy. Endi búgin munda qonbaı Jıdebaığa qaıtsam dep oılap edi. Ákesine sol nıetin aıtqanda Qunanbaı:
 - Nemene bu, qýyrshaq oınaıtyn qyz ba ediń sen, shesheńniń qasynan shyqpaıtyn? Meniń qasymnan sol qatyndardyń qasy artyq boldy ma? Munda bolsań el kóresiń, sóz uğasyń, tálim-tárbıe alasyn. Onda ne tabasyn? - dedi.
Abaığa bul sózder onshalyq daýsyz haqıqat bolyp tanylğan joq. Ishinen:
"Siz ata bolsańyz ol, - ana. Bala, ata-ananyń tağylymyn birdeı alyp ósedi" dep oılady.
Biraq ákesine týra jaýap aıtqan joq.
 - Úıde qarshyğa bar edi, bıyl qus mol eken. Jıdebaığa baryp azyraq qarshyğa salaıyn dep em, - dedi.
Qunanbaı bul jerine daýlasqan joq, túsindi. Biraq:
 - Tağy birer kún aıal qyl. Erteńder seni Baıdalyğa jiberip alğaly otyrmyn. Sodan ári qaıtarsyń, - dedi.
Abaı amalsyz kóndi.
Baıdaly Abaıdyń kóp sóılespegen kisisi. Kesheler ol da Qunanbaımen araz kisiniń biri edi. Endi soğan jibermek.
Áýeli Qulynshaqqa jiberdi. Ol Qunanbaığa ókpeli. Súıindik bolsa, ol da burynnan renishti adam. Keshe túni boığy áńgimede Abaı óz ákesi týraly úlken kisilerdiń aýzynan eń alğash syn sózderin esitti. Ol áńgimelerdiń ishinde talaı-talaı mánder jatyr. Súıindik te Qulynshaqtaı ókpeli adam. Al endi mine, tipti Bójeımen tize qosyp, árdaıym jaýlyqty myqty ustap júrgen Baıdalyğa jibermek. Onyń Qunanbaığa qarsy arazdyğy qatty bekip qalğan toń sııaqty emes pe edi? Kóńili jibidi me, qabağy jadyrady ma? Abaı bilmeıdi.
Endi soğan barmaq. "Osy qalaı" dep, biraz oılana túsip, Abaı óz ákesiniń ishin túsingendeı boldy. Tegi ákesi ózine jaý adamdarğa Abaıdy ádeıi jiberetin bolar. "Jaý baryn kórsin, túsin tanysyn. Tanı kele, kóre kele, ákesine dostyğy, tileýlestigi kúsheısin" degen bolý kerek.
Abaı osyny uqty da, qatty tolqyp, qınalyp oılandy. Shytyrman. Bir sátke Abaı ózi kóldeneńnen qarap, shytyrman ishine jalğyz, quralsyz, álsiz kúıde eriksiz kirip bara jatqan ózin kórgendeı boldy.
Ózin-ózi oısha ekige bólip, osylaısha kóldeneń kózben kóre júretin ádet Abaıda ár kezde bolýshy edi.
Eki kún ótken soń Qunanbaı Abaı men Qarabasty Baıdalyğa jiberdi.
Qulynshaq pen Súıindikteı emes Baıdaly bularğa jyly shyraı bermedi.
Syrty úp-úlken aqshyl úıge Abaılar kire bergende-aq Baıdalynyń bir nársege qatty ashýlanyp, aığaılap jatqan úni estildi.
Úı ishi ábiger eken. Bosağada malshy qatyn úlken kúbige irkit pisip tur. Bir jağynan keń qazanda qurt qaınap jatyr eken. Úı ishi ystyq. Dál Abaılar kire bergende Baıdaly bir kishkene qara pushyq qyzdy maı quıryqtan shapalaqpen uryp:
 - Qudaı silegir, ketshi bylaı, qudaı silegir. Tynyshtyq bermediń ğoı, sen-aq! - dep, jylatqan boıynda ıterip tastady. Qyz otqa qulaı jazdap, ári shoshyp, ári ashýlanyp býlyğa jylady. Basynda shyr etip shyńğyrsa, endi shegi qatyp kókpeńbek bop, doldana jylaıdy. Kóziniń jasy da, silekeıi de shubyryp jatyr.
 -Ápket! Ápket mynaý qarań óshkirdi! - dep, Baıdaly qatynyna buıryq etip, úıden aıdap shyqty.
Úı ishiniń osy janjalynyń ýaqytynda Abaılar sálem berip kirip, terge shyğyp otyrysty.
Baıdaly sálemdi ońdap alğan joq. Amandasýy da solğyn boldy.
Qurt qaınatyp jatqan úıdiń qazany bos bolmaıdy. Et asqysy kelmegen úıge ol bir jaqsy syltaý bolatyn.
Abaı mynaý ystyq úıde, mynadaı tyrysqaq ashýshań kisiniń úıinde et asym ýaqyt otyrýdy óz basyna jazadaı sanap edi. Sondyqtan ettiń sáti bolmasa tipti qarsy emes. Ishinen Qarabasty mysqyldap:
"Al bálem, shoq! Tústik bolmasa, túbiń túsetindeı kórýshi eń! Kórermin osy úıden jegenińdi!" - dep, jymııa tústi.
Shynynda Qarabastyń bir qıyny - "tústik" pen "qonaqasy" jaıyn ózge dúnıeniń bárinen buryn oılap, ózgeshe kóńil bóletin. Keıde Abaıdyń qonbaıyq degen aýlyna: "Qonaıyq, bul úıdiń súri mol" dep, tağy bir kezde: "Tústenbeıik, júrip keteıik" degen jerinde: "Tústeneıik, bul úı qonaqasyğa myrza" dep, qaıdağy Abaıdyń ishin pystyratyn kóńilsiz, súıkimsiz bir úılerge eriksiz aıaldatatyny bolýshy edi. Ekeýiniń kóp júrgende kóbinese uğyspaıtyn jerleri osy bolatyn.
Bul joly Abaı kóńiline Baıdalynyń nıeti de saı kelgen sııaqty. Úlken qara saqaldy, sýyq tústi Baıdaly qonaqtardyń betine qaramaı, moınyn esik jaqqa buryp otyr. Azdan soń kúbi pisken qatynğa qarap:
 - Qymyz ákel, as aýyz tıgiz mynalarğa! - dedi.
Qarabas beldigin sheship, kishkene ornyğyńqyrap otyra bastap edi, Abaı úıdiń shyraıyn odan buryn bilip, bel sheshken joq-ty. Kishirek ağash tegenege quıylğan qymyz kelgen ýaqytta Baıdaly ózi sapyryp, ózi quıyp, qonaqtarğa bir-bir sharany berdi de:
 - Barystaryń qalaı? Ie sharýamen júrsińder? - dedi. Abaı ózi kelgen sharýasyn sol arada aıtty.
Áńgime tağy jer jaıynan. Qunanbaı, el jaılaýğa shyğardan buryn, byltyr ózi Qarashoqydan kóshirgen Bókenshi, Borsaqqa Jigitek jeriniń japsarynan jaılaý bergen bolatyn. Sol rette osy Baıdalynyń Qarshyğaly Qopa degen qonystaryna "Súgir men Súıindik aýyldary qosa qonsyn, birge jaılasyn!" - depti. Abaı qymyzyn ishpeı aldyna qoıyp otyryp, sol sharýany aıtyp shyqty.
Bul sózdi esitkende Baıdaly qabağyn túksıtip jiberip qatty túıildi.
Abaığa jaýap bermeı, zildene qarap, qadalyp qaldy. Abaı Baıdalynyń kózinen jasqanğan joq. Bala júzinde ashý da, arazdyq ta joq. Tek: "Mynaý kisi qalaı qaraıdy?" degen tárizdi kinásiz tańdaný ğana bar.
Baıdaly kirpik qaqpaı, shuğyl oılanyp, únsiz otyryp, aqyrynda:
 - Qup bolsyn! Qonsyn Súgir men Súıindik, ne deýshi edim! - dedi.
Qaıratty, shapshań, er adamnyń baılaýy sııaqty. Ezbedi. Jaqtyrmasa da, kúıip otyrsa da, amalsyz baılaýyn bir-aq kesip, bir-aq túıdi. Sóz bitip qap edi.
Birtalaı ýaqyt úı ishi únsiz boldy. Abaı qymyzyn iship bolyp, raqmet aıtyp, endi júrgisi kelgendeı ajar bildirgende ğana Baıdaly yrğala túsip, sóıleı jóneldi.
 - Aıtqanyna kóndim. Biraq sóz uğýshy ma ediń óziń? Ákeńe aıtar sálemim bar. Buljytpaı jetkizýge jaraımysyń, joq pa?
 - Oıdağyńyzdyń bárin aıtyńyz, aqsaqal! Jetkiz degenińizdiń bir aýyzyn qaldyrmaı aparýğa ýáde qylaıyn. Men tek eki aradağy sálemshimin. Degenińizdi jetkizbeı ketsem, ıa bursam, qııanat bolmas pa edi? Moınymda qaryz qaldyrmaspyn!
Baıdaly myna sózge ábden qanağat qyldy. Bala kórgeni - bala emes tárizdi.
 - Endeshe jattan aıtsam, syrttan aıtqan bolady. Sağan aıtsam, ákeńniń óz kózine aıtqanym! - dep, az bógeldi de, - "Tatýlastyq, tabystyq" dep ek keshe tamam Arğynnyń tobynda. Sol tatýlasqan sıqym osy ma? Tátti kúnde tağy artyma qaljýyr baılaıtyn bolsa, anadağy arazdyqtan munyń nesi ozdy? Ne jazdym! Seniń ákeńe ne jazdym osy men, Jigitek? Atań Yrğyzbaığa atam Keńgirbaı oń batasyn berip, bı saılap edi. Óz balasy, óz týysy joq emes edi ğoı sonda. "Osy bolsynshy" dep bermep pe-edi? Al, bul bolsa, búgin minekı, alysqa abyroıy assa, aınalyp kep Jigitekti janyshtaıdy. Jaqynğa jaýyqsa, jağalap kep tağy Jigitekti jentekteıdi. Bir jibimeı ketkeni me ústip? Shapqa túrte-túrte baryp, aqyry bir kún "Ólermen bol da, otqa tús, sonyńdy kórmeı toqtamaımyn!" degeni ğoı munysy. Qoımas bolsa sol qolqasyn alar. Almaı tynbas seniń ákeń! Osyny aıt! Bir men emes, "Jigitek sálemi" dep aıt osyny!
Al myna jerin alsyn, bir bul emes, tağy tapsyn, tağy alsyn! - dep, qolyn bir-aq silikti de toqtap qaldy.
Úı ishi jym-jyrt. Ot áli mazdap janyp jatyr. Úlken qazannyń astyn qyzyl jalyn damyl almaı jalap tur. Áýelde toltyra quıylğan irkit qazir birer qaınap qalğan eken. Kemerinen orta túsip, shymyr-shymyr qaınaıdy.
Jańağy Baıdalynyń ashýly sózderiniń tusynda Abaı kózi qazan betine túsip edi.
Qoıulanyp bara jatqan ystyq qurttyń ortasy keı kezde kópirshik atyp saqyldap qaınaıdy. Sol kórinis tap Baıdaly ashýyndaı. Qaınaýy jetken ashý qyzýy jetken qurttaı. Bir jer emes, qazan beti ár tustan burq-burq etedi. Ol-dağy osy eldegi ár jerden shań berip jatqan Qulynshaq, Súıindik, Bójeılerdiń ashýlary sııaqty.
Shynynda jańağy az ğana sóz talaı tereń túkpirdiń ústin basty. Talaı túıindi túrtip ótti. Talaıdan terilip júrgen jelisi uzyn daý, sebebi myqty kinálar jatyr.
Abaı Baıdaly sózine oraı aıtpaqshy emes. Biraq jaqsy, jaman dep syr da bergen joq Sálemderin uğyp bolyp Baıdalyğa qosh aıtpaq bolyp edi.
Qamshysyn ustap, tymağyn kıdi. Osy kezde Baıdaly tağy bir yrğala túsip:
"Áli de tyńdap ket!" degendeı belgi etti. Abaı tymağyn qaıta qolyna aldy.
Qazir Baıdaly birjolata ózgergen sııaqty: keń, baıaý, baısaldy únmen tyń áńgime bastady. Abaığa endi kúlimsireı qaraıdy. Bul pishini jańağy Baıdalyğa tipti uqsamaıdy.
Úlkenderdiń áralýan keń minezi, tereń syry bolatyny bar ğoı. Biraq tap mynadaı, ashýy men sabyryn ońaı jumsap, ońaı tejep, op-ońaı buryp salyp otyratyn shyn ustamdy adamdy Abaı osy Baıdalydan eń alğash ret kórip otyr.
Jańağy ashýmen kúıgen Baıdaly endi maıda qońyr únge túsip:
 - Osy ózderiń kórip júrgen Qarataı bar ma? Tap sonyń ishinde kóp qoıma jatyr, ne kerek! Shirkin, tek qana azğantaı Kóksheden shyqty ğoı. Eger Oljaıdan týsa, órisin kórer eń! - dep, biraz otyrdy da... - Taqaýda áne bir kúnderde Qarataı, Bójeı, Baısal bar - barlyğymyz Qaýmen úıinde tústenip otyr edik. Jıyn bir sózden bir sózge túsip, shalqyp otyryp, aqyr aıağy:" Já, ózimiz kórgende myrza kim?" degenge keldi. Jurt oılanyp qaldy. Baısal kúnshýaqta jatqan tağydaı kózin bir ashyp, bir jumyp, búk túsip syrt qarap jatqan. Jańağy sózge ol qatysqan joq-ty. "Myrza kim?" degenge Qarataı jaýap berip, "Myrza - Qunanbaı" - dedi. Tağy birazdan soń ol jıyn: "Sheshen kim!" dedi. Tağy Qarataı jaýap berip, "Sheshen - Qunanbaı" - dedi. Eki bel asty.
Azdan soń jáne bir oralyp kep: "Jaqsy kim?" desti. Álgi Qarataı jáne jaýap berip: "Jaqsy - Qunanbaı" - dedi. Sol kezde Baısal basyn jerden julyp alyp, sańq etip: - "Ýaı, Kókshe, ne ottap otyrsyń óziń?" dep, Qarataığa qadala túsip:
 - Myrza Qunanbaı eken, sheshen Qunanbaı eken, jaqsy Qunanbaı eken! Endeshe ne kókip alysyp júrmiz onymen?" - dedi. Soğan Qarataı ile jaýap berip: "Ýáı táıir-aı, men Qunanbaıdyń ózge jağynan min taýyp alysyp júrmin be?
Jalğyz-aq "ıe qylaıyny" joq qoı, sondyqtan ketip júrgem joq pa?" dedi. Sóz uğatyn bala sııaqtysyn ğoı! - dep, Baıdaly osy tusta Abaığa syğyraıa qarap otyryp, - dál osy sózdi seniń ákeń estimegen bolar. Osyny da aıta barshy.
Keshirimi, meıirimi joq ekenin Kókshe neshe jerde kórdi, bilmeımin. Biraq Jigitek sonyń joğyn kúnde keredi. "Keshtim" degenin birde-bir kórmeı-aq kettik qoı! - dedi.
Jol boıynda eshbir jerde Abaıdyń aıaldağysy kelmedi. Ońaı emes, áldeqalaı emes, búgin estigeni erekshe. Baıdalynyń aýlynan uzańqyrap shyğysymen Qarabasqa:
 - Júr, jarysaıyq! - dep tebine jóneldi. Qarabas jarysty onshalyq jaqsy kórmeýshi edi. Biraq Qarashoqyğa kún barda jetý úshin qatty júrmese bolmaıdy.
Jáne bunyń astyndağy - aqtaban qara bedeý, qasqyr soqqan júırik bıe bolatyn. Aımańdaı attan kúıi de tómen emes.
 - Al júre ğoı! - dep, o da jóneldi.
Eki jolaýshy uzaq shapty. Aımańdaı at pen qara bedeý kezek ozysyp, qatty jelisip keledi. Ózi ozğan kezde, Qarabas: "Toqtaıyq!" dep irkile berse, Abaı qýyp jete berip:
 - Toqtama, jónel! Jónele ber! - dep, atyna qamshy basa beredi. Qarabas óz ishinen:
"Myna balağa Baıdaly sózi dóp tıdi-aý! Shıryğyp kele jatqany sol-aý!" dep oılağan.
Kún bata bergen kezde attaryn qan sorpa qyp Qarashoqyğa jetti.
Aýyl syrtynda kishkene tastaq tóbe bar edi. Qunanbaı Maıbasar ekeýi sonda otyr eken. Abaı attan túse bere, shylbyryn Qarabasqa tastady da aıal qylmastan ákesine qaraı tartty. Qunanbaı aýyldan qashyq otyrsa da, bulardyń qatty júrip kelgenin attarynyń sonaý alystağy ajarynan baıqap edi. Qara bıe aýyzdyğyn shaınap, tynyshtyq ala almaı kermeni súze tartyp tur.
Qunanbaı kózindeı, mal syryn buljytpaı biletin kóregen kózge sol belginiń ózi de jetkilikti.
Biraq ol jaığa Qunanbaı onsha shimirkengen joq-ty. Teginde, balağa at qınaısyń, sharýa kúızeltesiń! - dep usaq mazasyzdyq jasamaıtyn. Sondyqtan balanyń bireýi attyń aıağyn kóterip nemese zoryqtyryp óltirip qoısa da uryspaýshy edi. Abaığa mundaı dúnıelik jaıynda eshýaqytta tarlyq etken emes-ti. Qazirgi de qatty júristerin jaı balalyq, jelik jarys qoı dep bilgen.
Biraq ol óz betine. Al mynaý Abaı úıge kirmeı, asyğa basyp dóń basyna keledi. Jaqyndap kelgen ýaqytta ákesi qadağalap qarap edi. Balasynyń eki kózi ot shashyp, beti qyzğylttanyp, tanaýy da jelbireı túsedi. Barlyq jas ajarynda bal-bul janğan bir qubylys bar. Ánsheıindegi salmaqty, qońyr baıaý Abaı emes.
Balasy taqap kelgende, Qunanbaı:
 - Nemene, balam? Neden shıryqtyń, jónińdi aıtshy! - dedi.
Abaı ákesiniń tómengi jağyna otyra berip, óz ishindegi kóńil kúıin dál tapqanyna qaıran qaldy.
Otyrysymen kóp kúttirgen joq. Búgin Baıdalydan esitken sózderdi buljytpastan, jalğyz túıirin qaldyrmastan túgel aıtyp shyqty.
Ákesinen kóz almaı qarap otyryp sóıledi. Qunanbaı basynda muny asa salqyn tyńdady. Tek "Jigitekti janyshtaýdan toqtamady ğoı!", "bosaspady ğoı!" degen sııaqty Baıdaly daýyna jetken jerde ğana qabağyn lezde qatty túıip ap, Abaığa tiksine qarady. Balasynyń ózin barlap: "Osynyń ózi qandaı?" degendeı.
Abaı áke kózinen jasqanğan joq. Baıdalynyń daýyn sonshalyq  zildi, utymdy kúıde aıtýmen qatar, myna bala óz surağyn da osy arağa qosyp otyrğan sııaqty. Áke men bala eń alğash ret shyndasyp bet ashysatyn belge kelgendeı edi.
Biraq Qunanbaı óz balasy týraly eki ushty bolýyn tez joıyp, Baıdaly sóziniń salmağyna sóz salyp ketti. Esitti, uqty. Jalğyz-aq túk shimirikken joq.
Ashýmen demigip, ernin shyğardy. Óz baılaýy óz ishinde. Jaýap aıtqan joq.
Abaı ákesine osy sálemdi ákelgende, tym qursa bir sheshiler, bir sóıleser dep edi. Ol bolmady.
Baıdalynyń alğashqy sózin estirtip bir toqtağan edi. Odan tyń sóz týmağan soń Abaı az otyryp, Baıdalynyń sońğy áńgimesin aıtty. Bul Abaıdyń, ásirese, "jaýap aıtar, ne aıtar eken?" dep asyğyp kútken jaıy edi.
Qunanbaı balasynyń osy kóńilin anyq tanydy bilem. Qarataı men Baıdaly úshin bolmasa da, óz balasy men óz týysy úshin bir jaýap kerek. Ol tipti analardyń oraıyn berý úshin, ásirese, kerek.
 - Qarataı júırik qoı. Jer tanıdy. Aıtqany shyn bolsa kerek. Biraq óz topshylaýym boıynsha, adamnyń qaı minezi qasıetti bolsa, sol minezi mini de bolady. Men ómirde ustağan nársemdi berik ustanam. Jaqsylyq - kisiniń aınymas tabandylyğynda dep bilemin. Sonyń túbinen min shyğatyn kez de bolatyn shyğar! - dep, úndemeı túnerip otyryp qaldy. Daý aıtqan kisi joq.
Abaı ákesiniń jaýabyn ğana bilmek edi. Oılandyratyn jaýap estidi.
Qunanbaı azdan soń ğana baryp, álgiden de jýasyńqyraı túsip:
 - Adam bende ğoı! Bendeniń joq-jiti tolğan ba? - dedi.
Qııalasa da óz moınyna kiná alyp otyr.
Bul kezde Abaığa ákesi jadağaı kórinbedi. Kináğa, daýğa júırik Baıdaly sııaqty emes. Ol sheshendikten kóri basqaraq túkpiri bar jan sııaqty. Ońaı jan emes. Qabat-qabat shyń sııaqty.
Qunanbaı óz oıymen ketse, Abaı óz kóńilindegi túıinin aıaqtata almağan, óz dağdarysymen ketip edi.

     3

Jıdebaığa qaıtardyń aldynda Abaı ákesinen kóshi-qon jaıyn surastyrğan. Qunanbaı úlken aýlyna tez kóshsin dep buıryq berdi. Biraq bıylğy kósh joly jyldağydaı emes. Buryn Qunanbaığa qarağan aýyldar osy Qarashoqy tusyna jıylyp ap jaılaýğa qaraı jónelgende, Shyńğys taýynan Bókenshi asýyn basyp asýshy edi.
 - Qazir bul tusqa kelmeı, Qaraýyl ózenin órlep baryp, Aqbaıtal asýynan asyńdar! - dedi. Jáne jazğy jaılaý sol asýdyń tusymen baratyn Baqanas sýy boldy.
Baqanas, Baıqoshqar - bul óńirdegi Tobyqtynyń eń úlken ózeni. Shyńğys syrtyndağy mol jaılaýdyń eń arğy sheti sol eki sý. Biraq Qunanbaı aýyldary buryn Baıqoshqardy qonys etetin de, Baqanas ózeni Kókshege tıisti edi.
Qarataımen qyrbaı bolğandyqtan, Qunanbaı Kóksheniń jaılaýyna ortaq bolğysy kelgendeı.
Bunyń arjağynda birtalaı esep bar. Osy jazda Jigitek, Bókenshi, Kókshe bop tağy da qaıtadan bas qurasatyn sııaqty. Keshegi Baıdaly aıtqan sálem tegin emes. Astyrtyn shep biriktirip jatqan eldiń daqpyrty tárizdi. Endeshe solardyń áralýan shıyryn, sybyr-jybyryn bilip otyrý úshin Qunanbaı ózine qarağan eldiń birazyn, dál sol eldiń arasyna taman kiristirip jiberý kerek.
Jaılaý aralas bolsa, qydyrys-júris aralas bolady. Sybağa, qonaqasy aralas bolady. Súıtip mal basy túıisip otyrsa, el tartý ońaı. Al, mundaı esepke Zere otyrğan úlken úıdiń barğany jaqsy. Bul kóp Tobyqtynyń úlken sanaıtyn, kútetin úıi. Jáne Kúnkedeı emes, Uljan qonağýar, keń beıil, myrza.
Onyń asy men kóligi, eń shyraıy adamdy dos etedi, tarta biledi. Ishine qan qatqan, sonaý qatty jaýlyq bolmasa, et pen teriniń arasynda júretin ýaq-túıek ókpeni jýyp-shaıyp otyrady. Osynyń bári Qunanbaığa el áperedi.
"Aqbaıtaldy basyp, Baqanasqa qaraı kóshińder! Bókenshi, Kókshemenen qonystas bolyńdar!" - degendegi Qunanbaıdyń ishki esebi osy bolatyn.
Abaı áke esebin bilgen joq. Tek óz aýlynyń jekelenip kóshkenin laıyqsyzdaý kórse de, ishten asa qupııa túrde bir qýanysh sezdi. Qaraýyldy órlep kóshý, Baqanasqa sheıin barý jaz boıy Súıindik aýylyna jaqyn júrý degen sóz. "Ómiri qosylmas-aý, jýyqtamas-aý!" - degen ómir soqpağy endi muny kútpegen kezde Toğjan uıasyna jaqyn apardy.
Sońğy kúnderdegi barlyq jeńil, aýyr sezimderdiń barshasynyń qatarynda Toğjan beınesi jas jigittiń kóz aldynan ketken emes-ti. Abaı tolqyğan qýanyshyn jasyra almady. Ákesine belgisiz sebepten qyp-qyzyl bop ózgerip ketti. Qunanbaı bul ózgeristi baıqasa da sebebin suramady. Árıne, Aqbaıtalğa qaraı kóshýge Abaı qarsy bolğan joq. Jalğyz-aq óz toptarynan bólegirek jaılaıtyn bolğan soń, jalğyz aýyl ketý tağy qolaısyz. Sony ğana eskerip edi.
Qunanbaı bul jağyn da topshylap qoığan eken.
 - Jalğyz aýyl bolmaısyńdar. Nege jalğyz aýyl bolasyń? Tipti sol Jıdebaı, Musaquldağy Kólqaınar, Shúıginsýdağy Yrğyzbaı, Jýantaıaq, Qarabatyrdan kem qoısa, on aýyl senderge ere kóshedi. Bárine de sálem aıtam! -dedi.
Jýantaıaq, Qarabatyr degenderi Qunanbaı aýyldaryn jağalap júretin, qysy-jazy birge kóshetin momyn kórshiler edi. Abaı ony da maqul kórdi.
Osymen Jıdebaığa qaıtyp ketti.
Toğjandy tağy kórý úmiti Abaıdyń Qarashoqydan alyp qaıtqan zor oljasy sııaqty. Jol boıynda bar dúnıeni umytyp, bir Toğjannyń elesin kóz aldyna keltirip, neler ystyq qııalğa batty.
"Ómirdegi eń birinshi jalğyzym, barym" degendeı neshe túrli erkeletken názik sózder óz-ózinen san ret aıtylyp keledi.. Jas júregi soğyp qana qoımaıdy, qazirgi Aımańdaı attyń asyğys dúsirindeı dúbir shyğady. Bul shaqtağy barlyq sezimi qur ğana jas tirshilik belgisi emes, keýde tola laýlap janğan jalyndaı.
Qarashoqydan Jıdebaığa sheıin qatty jortyp júrip edi. Eki aýlynyń arasynda dál osy kúndeı shapshań jetken kúni joq. Qalaısha op-ońaı kelip qalğanyn ózi de baıqamady.
Jıdebaıdağy aýyl da kıiz úıge tegis shyğyp alğan eken. Bıyl Qaraýyl sýy mol bop tasyp, Jıdebaı, Musaqul ústindegi keń qoryq kók jaıqyn qalyń shalğyn bop kele jatyr edi. Kóp úıli aýyl kesh mezgilinde birtúrli beıildi, qonalqağa kóńildene shaqyryp tur. Aýyl aınalasy qalyń qoı. Qozy jamyrap, ıtter úrip dańğaza bop jatyr eken.
Abaı úlken úıge tústi de, sheshelerimen amandasyp bolğan soń kóshi-qon jaıyn aıtty. Jyldağy ádet boıynsha bul el áýeli baýyrğa qaraı, kóktemdik qonystarğa barýshy edi. Uljan solaı kóshermiz dep, qystaýda qaldyratyn júkterin, qoımalaryn saılamağan eken.
Jaılaý bıyl erte kóktedi. Shyńğystağy el baýyrğa kóshpeı, jaılaýğa asyğyp otyr. Sondyqtan bul aýyl da dúrmekten qala almaıdy.
Ol jağyn Uljan uqty. Biraq, balasy oılağandaı tez kóshe almaıtynyn bildirdi. Úı ishin jeńileıtý, teńder býğyzý, jataqshynyń jazğy kúnin beıqam etý, barshasy da bul aýyldy ne qylsa da bes-alty kún bógemekke kerek.
Abaı óz ishinen: "Súıindik aýly syrtqa ketip qalady, jetkizbeı uzap ketedi-aý" dep tynyshsyzdanyp edi. Shynynda syılas aýylmen nemese dostas jandary bar aýylmen qatar kóshken qandaı qyzyq. Erteli-kesh birge kóship, birge qonyp otyrsa, kúndiz-tún kórise júrýdiń syltaýy kóp. Biraq sheshesiniń baılaýy jańağydaı sharýa jağyna kelgende, buzylmaıtyn baılaý bolady.
Ondaıda Uljan Qunanbaıdyń aıtqanyn da oryndamaı, óz bıligimen ketetin.
Kóńil qanshalyq qııal qushyp, alasursa da, Abaı amalsyz kóndi.
Keshki astyń aldynda Abaı Zere men Uljanğa Kámshat jaıyn aıtty.
Estigeniniń eshbirin qaldyrmaı, qatty aıtty. Jylasa da, kúızelse de, sheshelerdi aıaımyn dep Kámshat jaıyn búrkeý múmkin emes.
Zere kúrsinip, kúńirenip kep, Qunanbaıdy jerledi. Uljan únsiz, jym-jyrt, qınalyp otyryp-otyryp Abaığa:
 - Osy estigenińniń birde-birin Aığyzğa aıtpaı tura tur. Onsyz da qan júregi qaq jarylyp júr ğoı. Búgin tańerteń: "Tús kórdim, Kámshat jer oshaqqa jyğylyp qalyp, ústi-basy laýlap janyp barady eken" - dedi. Súıindiktiń qatyny analyq meıirimi bar kisi. Bárinen de sonyń aıtqany tek emes qoı.
Shyńğysqa jeteıik. Sonan soń óziń qasyńa bir eresek kisini ert te, týra Shyraqtyń aýlyna baryp, Kámshatty óz kózińmen kórip, bar jaıyn bilip kel.
Aığyzğa sodan keıin aıtyp, ákeńmen shyndap sóıleseıik, - dedi.
Baılaý osy boldy.
Sol keshten on shaqty kún ótken shamada Qunanbaıdyń úlken aýly Aqbaıtal asýynan asyp baryp, Shyńğystyń syrtyndağy Jigitek, Bókenshi jaılaýy bolğan Qopanyń aýzyna qondy. Qunanbaıdyń aıtqanyndaı on shaqty aýyl bop kóship kelip edi. Dál búgin osy qonysqa jetkenshe bul aýyldar ózge Shyńğys bókterinen kóshken Bókenshi, Jigitekti qýyp jete almağan. Eń shaban kóshken aýyldar bolğan-dy.
"Alğash úlken aýyldyń erýligi" degen tabaq-tabaq etter, saba-saba qymyzdar, kóp-kóp qydyrýshy qatyndarmen ilese kelip-kelip qaldy.
Qunanbaığa jurttyń kóńili áralýan bolğanmen, ejelgi salt-mashyq boıynsha bul óńirdegi ağaıyn Zere otyrğan úıdi jatsynğan joq, Biraq sybağa men erýlik ákelýshiler kóp bolsa da, bul kelgenderdiń ishinde Bójeı, Baıdalydan nemese Súgir, Súıindikten kelgen belgi bolmady. Kelip jatqannyń barlyğy momyn ağaıyn. Araz-qurazğa yntasy men beıili joq, jaı sharýanyń aýyldary edi.
Úı ishi kelýshiniń barlyğyna yrza boldy da, kelmegendi sanağan joq.
Jalğyz Abaı ğana óz ishinen ár minezdiń mánin ózinshe jorydy.
Sheshelerine bergen ýáde boıynsha Abaı Bójeı aýlyna barýğa asyqqan.
Qopağa qonğan kúnniń erteńinde qasyna Ğabıthandy ertip, solaı júrip ketti.
Bójeı aýly Qopanyń aýzynan alys emes. Batys jaqtağy kók qyrqanyń astynda Sarkól degen tushy kóldiń basynda. Tús shağynda eki jas jigit sonda keldi. Sarkól jağasynda jağalaı otyrğan aýyl kóp eken. Bójeıdikin surastyrğanda, bıe qaıtaryp júrgen asaý taıly bala tap orta tustağy on shaqty úıli aýyldy kórsetti. Bul baı aýyl emes, biren-saran ğana bozğylt úıi bar. Kópshiligi qońyr úıli ortasha aýyl tárizdi. Shynynda Bójeı baı bolğan emes. Ortasha, dóńgelek qana dáýleti bar edi. Abaılar Bójeı úıiniń syrtyna kep, attan túsip jatty. Qazirgi ýaqytta bul aýylda birde-bir bógde kisi bolmaý kerek. Kermede de, beldeýde de ertteýli at joq. Jıyn bolsa, kóldiń arğy shetindegi aq aýylda bolý kerek. Sarkól aınalasyndağy topyry kep aýyl sol tárizdi. Jas jigitter Bójeıdiń ózin de úıde joq bolar dep topshylasyp edi. Sol oılary shyn boldy. Bójeı anaý aq aýyldağy jıynda. Sonda tústenip otyr eken.
Attaryn baılap, endi úıge qaraı júre bergende Abaı osy úıdiń ishinde álsiz únmen jalynyp jylağan kishkene balanyń únin esitti. Aýrý balanyń jylağany.
Abaı júregi jaman belgini sezgendeı sý etip, qatty aıanyshpen shanshyp ketti. Ún dál Kámshattyń úni sııaqty. Abaılar úıdi aınalyp esikke taqaı berdi.
Biraq dál osy kezde jańağy balanyń jylaýyna yzalanğan urysqaq daýys estildi.
Bar sózi basqa urğandaı ap-anyq shyğyp jatqan Bójeıdiń báıbishesiniń daýsy.
 - Yryldatpa! Yryldatpashy anaý kóziń oıylğyr jetimekti! - dep, zekip tastap, doly báıbishe esikke qarady.
Kıiz esik ashylyp, eki bala jigit kirip kelgen eken. Abaılar tórge shyqty.
Úlken úıdiń ishi syrtyndaı jupyny emes, jasaýly, kilemdi, alashaly eken.
Biraq salaq úıdiń belgisi - sypyrylmağan, tórden olaq jınalğan kórpe-jastyqtan kórinip tur.
Úı ishinde, tósek aldynda urshyq ıirip úlken qara sur qatyn otyr. Tanaýy qýsyrylyp, erni qatty jybyrlağan qara qatyn asa bir urysqaq qatal jan sııaqty.
Bıik tósektiń bas jağynda jer tósek bar eken. Sonyń ústinde Bójeıdiń eki boıjetken qyzy keste tigip otyr. Jasyna jetken qyzdardyń pishinderi - sulý da, sypaıy da emes. Túksıgen, súıkimsiz. Jáne sheshelerińdeı ashýshań, qatqyl adamdar sııaqty.
Osy tósekterdiń bas jağynan Abaılar otyryp, úı ishimen aqyryn ğana amandasty. Majyrasyp qarsy alğan úı ishi de bolğan joq.
Jylağan Kámshat eken. Ol qonaqtardyń oń jağynda, bir jaman jyrtyq jaıalyqtyń ústinde búk túsip jylap jatyr. Basynda jastyq ta joq. Tek bir jaman jyrtyq shapannyń jeńi jastalypty.
Kámshat jańa kelgen kisilerdi tanymady. Biraq úı ishiniń qattylyğyn osy jańa kelgen jandarğa shaqqandaı bop kemseńdep, dirildep, birtúrli álsiz únmen tağy jylady.
Buryn top-tolyq, qyzyl shyraıly, qaraqat kózdi Kámshat qazir satqaq urğandaı aryqtap, qup-qý shólmekteı bop qalypty. Qol-aıağy shıdeı. Betinde ğazap pen sor kóleńkesi bar sııaqty. Kirpikteri uzarğan. Eki urty kádimgi qaığy shekken, ashtyq kórgen úlken adamdardyń betindeı bop, tozyğy jetip, jıyrylyp tur.
Úlkeıip, alaqandaı bop ketken qap-qara kózderinen kesek-kesek jastar tamshylaıdy. Kútimsiz, qor bolğan bala shyn bısharalyq qalpynda jatyr.
Osy jaıdy kórip, boljaı sala, Abaı men Ğabıthan ekeýi qatarynan Kámshatqa sozyldy.
Bala tanymaı, teris burylyp, tartyna berdi.
Ğabıthan mynaý kórgen kúıine shydaı almaı:
 - Eı, mazluma! Nıler ğazap kórgensiń sen beıgúnah mazluma! - dep, jylap jiberdi.
Abaı yza menen azaptan, janashyr men qaığydan qaltyrap ketkendeı.
Úıdegi áıelder mynalardyń kózinshe syr bermeımin degen bop, anaý-mynaý jaı aıtyp jatty.
 - Ózge bala sap-saý! Jalğyz osy bala baqyrğa bir jaman ish aýrý tıip, tolas tappaı qoığany! - dep, báıbishe jaıma-shýaqtağan boldy.
 - Ishiń aýyrsa aýzyń tyı deıdi! Bala neme bile me? Ózi kishkentaı túzele berse boldy, keshke sheıin bar tamaqty malshylaıdy!
 - Súıtip otyryp qaıtyp jazylsyn!.. Sodan... ózinen... ğoı! - dep, eki qyz, topas túrdegi bir kekselik aıtyp jatyr.
Abaı bul úıdiń ishimen tildesken joq. Janashyr meıir joq, sýyq jandar, kelgen jerden-aq Abaı kóńiline túrpideı tıgen.
Bójeıdiń qatyny shaı qoığyzbaq sııaqty bop qam isteı bastağanda, Abaı:
 - Ishpeımiz, júremiz! - dedi.
Kámshattyń mynadaı tutqynda, aıamas ğazapta jatqan bısharalyğyn kórip otyrğanda tamağynan as óter oryn joq.
Jurt kisi ólgende: "Baýyrym, baýyrym" dep jylaıdy. Ólgen soń "baýyr" dep tanyğany ne qajet? Abaı endi biraz otyrsa, Kámshatty qushaqtap, baýryna qysyp jatyp:
"Sorly baýyrym, jazyqsyz baýyrym!" - dep, zar sheger bolsa da, mynadaı ishi dushpandyqpen qatyp qalğan kón kónildi jandardyń aldynda ony istese, adasqany. Bir esepten jańağy eki qyzdyń sózine qatty yza bolyp, namystanyp, talqan qyp urysyp-urysyp keter edi. Alğash bir oılap, alqymyna ashý tyğylyp kelgen kúıi sol edi. Biraq ol minezi Kámshat úshin paıda emes. Qaıta onyń ğazabyn arttyra túsedi. Amal quryp otyr. Qatty sendelý ústinde báıbishe bergen qymyzdy da ishpedi. Tipti urttamastan jerge qoıdy. Kimge kektenedi! Kimdi kinálap ursady? Jalğyz osylar ma? Bular ğana emes! Abaı osyny oılap tez qoshtasty da, Bójeı úıinen shyğa jóneldi. Erekshe bir yza men sher óne boıyn kernep aldy. Kesh bata óz aýyldaryna qaıta jetken ýaqytta Abaı kóńilinen osy kúı bir sát arylğan jok, bir mysqal kemigen de joq edi.
Úlken úı men qonaq úıdiń arasyna tartylğan kermede Qunanbaıdyń er-toqymy erttelgen uzyn tory at tur eken. Qasynda bir-aq bóten at bar. Ákesi bul aýlyna jańa kelgen tárizdi. Oqshaý kelgeni jaqsy boldy. Abaı Kámshat aryzyn túgel jetkizbekke nyq bekinip, úıge kirdi.
Oılağandaı Qunanbaı búgin ońasha kelipti. Qasynda jorğa Jumabaı ğana bar eken.
. Jigitter úıge kirgen kezde, osy úıge Aığyz da keldi. Ana júregi bir jamanatty sezgendeı buny asyqtyryp, osylaı jetektep kelgen. Kúndiz Abaıdyń Bójeı aýlyna ketkenin Aığyz biletin. Ol úıge kirisimen kóp bógelmeı, Abaığa qarap:
 - Ne kórdiń, ne bildiń, Abaıjan? Bildiń be álgi sorğa týğan beıbaq baýryńnyń kúıin? - dedi. Jalyn atyp turğan sher úni.
Zere men Uljan da Abaığa osyndaı suraýlar berisken júzben buryla qarasty.
Abaı ákesine kóz salyp edi, úndemeı, túıilip Aığyzğa asa salqyn qarap qalğan eken.
Ózi kúıip kelgen Abaı áke júzinen qaımyğa almady.
 - Kórip, bilip keldik. Kámshat aýrý. Ál ústinde. Bizdi tanymady. Baýry sýyp, aıamas qas kórgendeı barlyq jandy... ne aıtaıyn? - dep, toqtap qaldy.
Ákesiniń aldynda kisi zaryn da, óz ýaıymyn da eshýaqytta búıtip aıtyp kórmegen-di.
Qunanbaı oqys burylyp Abaığa sýyq qarady da, úndemedi.
Áıeldiń bári únsiz jylap, ah uryp, kúrsinip otyr. Túsine ashý, kózine jas tolğan Aığyz, dirildegen únmenen:
 - Qarashyğym, balapanym-aı, sormańdaı jetimegim-aı! Ne qarğysqa ushyrap týyp eń? - deı berip edi, Qunanbaı sol qolyn shuğyl kóterip qap:
"Doğar!" degendeı ısharat qyldy. Qarğys sharpýynan betin qorğağan sııaqty qozğalys.
Munyń ámirinen jasqanyp ósken Aığyz saıabyrlap qaldy. Biraq sybyrlap sóılep, tunshyğa jylady. Qunanbaı aqyryp:
 - Qysqart endi, basyńa kóringir, ne kórindi, basyńmen ketkir! - dedi.
Aığyz jaýap qaıyrğan joq. Biraq Abaıdyń qasynda otyrğan Uljan jaýlyğynyń ushymen kózin súrtip:
 - Órtenseń de, úndemeı órten degeni me? Kámshatty oılasa, búgin emes, kópten kúńirenedi bul jandar. Kimge aıtady? Qaıda aıtady? - dedi. Qunanbaı oğan da baryn aıtqyzbaı tejep:
 - Já, biriń bastap, biriń qostamaı! Basalqa, basý aıtady dese, o nesi? -dedi.
Uljanğa Aığyzdaı zekirgen joq, kinálaı sóıledi Úı ishiniń narazy únin osylaı baspaq. Biraq onysyna Zere bolğan joq.
 -Qorqytpa kelinderimdi!.. O nesi? - dep qatty zekip qap, ilgeri jyljyp kep, eki qolymen jer tirep otyryp, balasynyń júzine asa sýyq qarady. Abaı óz ájesiniń mundaı qaıratty ashýyn buryn kórmegen sııaqty.
Zere Qunanbaığa áli de qadala qarap, túıilip otyr. Qunanbaı sheshesiniń ajaryn sezdi de, jýası tústi. Kózi de sheshe kózinen taıqyp ketti.
 - Aıynda, aptasynda bir kóredi. Aryz muńyn sağan aıtpaı kimge aıtady?
Qatty bolsań qasyńa bol! Dosyńa, qatyn-balańa qatty bop, qaıda barasyń óziń?
"Jer táńirisi sensiń" dep qoshemetshiń aıtsyn! Bul jerde, bul mekende sen moınyńdağy qaryzy mol ákesiń, bildiń be? Aıtam ğoı, "jer táńirisimin" deseń de, aıağyń aspannan salbyrap túsken joq. Sen de bendeniń ulysyń, anadan týğansyń. Menmin seni tapqan. Mynaý analar analyq zaryn aıtady. Kámshat týrasynda kúızeltip, kúńrentip otyrsyńdar, sender, bizdi. Tap endi emin, tap aqyrğansha! Qutqar anaý qarshadaı jetimegimdi! - dep, qatty buıryq etip toqtady.
Úı ishi únsiz edi. Qunanbaı tez jaýap aıta almaı, býylyp qaldy. Talaıdan estimegen únin esitti; anasynyń úni - ardyń úni bop, qatty qadalyp tur.
 - Qaıteıin?.. Men qaıteıin?.. Keshe ısi Arğynnyń ıgi jaqsysy buıyrdy! -dep, sheshesine aryz shağyp bir toqtady.
Abaıdyń asa teris kórgeni sol buıryqtyń ózi.
 - Raqym, meıirbandyq joq, ne degen jany ashymas, qatybas baılaý sol baılaýdyń ózi? Tatý eter baılaý da emes. Kóńilge qatý bitiretin baılaý ğoı jáne Kámshattan zorlyqpen aıyrğan Jigitekti mundağy ana, baýyr qaıtip jaqyn kóre alady? Mal almaı, mazasyz masyl jas balany alğanğa olar qaıtip yrza bolady? Olardyń raqymsyz, nadan, topastaryna salsańyz. Kámshattyń barlyğynan da bes baıtaldy artyq kórse qaıtesiz? Endeshe, ortamyzdağy eń álsiz, eń pushaıman bir ğarypty qaıda tastap otyrmyz? It jemege tastap otyrğamyz joq pa?..
Ákesine Abaı sózi utyqty kórindi. Ózi tipti oığa kelmegen sony sóz. Biraq bul balasy bir betke ketip otyr. Qazaq joly, el salty emes, ózge bir súrleýge túsip ketti.
 - Áı, shalağaı balam-aı, kóńiliń túzý bolğanmen, joldan tys jaıylyp otyrsyń ğoı!
Bağanağydaı emes, endi mynaý úıdiń ishin kúızeltken jaıdy birge oılasqandaı. Abaıdy "shalağaı" dese de, aqyl keńesine alğan sııaqty. Jáne buğan jyly jaýap aıtqany Uljan, Aığyzğa da jalyna bastağany tárizdi. Anyq sonyń belgisi. Tağy biraz úndemeı otyryp baryp:
 - Ağaıyn joly bulaı ma? Araz eldi jamastyram dep, qalyńğa qyz da berisedi. Kúń esepti, qatyp esepti beredi. Biz, bersek, etbaýyr bala qyl dep berippiz. Qorlyqqa berdik pe? Tek syn Bójeı basynda ğoı. Bile bilse, meniń balam onyń balasy bolmaıtyn nesi bar edi? Jat dep, jaý urpağy dep, duspan kórip kirpideı jıyrylsa, qaryz onyń moınynda emes pe? Tipti jazyqty bolsam, men jazyqty shyğarmyn. Besikten shyğaryp, adam uly dep, sonyń baýryna bergen balam jazyqty ma edi? Qatyn-qalash, aýyl aımağyna tym qurysa sony uğyndyra almasa Bójeıdiń aıaqtağy sýğa ağyp ólgeni ğoı! - dedi.
Bul sózinde Bójeıdi jeńer dáleli bar edi. Abaıdyń ózi de ómirinde alğash ret Bójeıden túńilgendeı bop qaıtqan. "Qatyny ant urğan bolsa, eń bolmasa jónge salsa netti?" - dep oılağan. Bul oıyn bağana jolshybaı Ğabıthanğa aıtqan-dy.
Uljan men Jumabaı jáne Aığyz bop Bójeıdiń qatynyn kinálady. Ol jaqtan jańğyz aıaqtap kep jatqan sýyq qatal sózderdiń birtalaıyn aıtysyp etti. Aığyz tup-týra aıamaı: "Duspandyq etip júrgen Bójeıdiń qatyny" dep baılady.
Osynyń erteńinde Qunanbaıdyń sálemimen Bójeı aýlyna Jumabaı baryp qaıtty.
Kórshiles, qartań qatynnyń birin Aığyz da Bójeıdiń báıbishesine jibergen.
Oğan:
 - Balama ógeılik qyp otyr. Aqyly bolsa, ary bolsa, búıter me edi?
Kútimsizdikpen dertti qypty, - degen kinálar aıtqyzdy.
Jumabaı Bójeı aýlynan túnerip qaıtty. Ol kelgende Abaı barlyq Bójeı jaýabyna túgel qandy. Bójeı qasynda Baıdaly, Túsipter bar edi. Qatyny da Aığyz jağynan esitkenderin jetkizgen-di. Úı ishimen, ağaıynymen kúńkildesip alyp, Bójeı Qunanbaığa ashýly jaýap aıtypty.
 - Qunanbaı jaqqan otqa meniń arym órtendi. "Jarasy jazyldy, synyğy bitti" deı me eken? Ne jany júr dep oılaıdy eken shybyn keýdemde? Álde ózgeler úıelmenimen órtense de, ózimnen buraý synbasyn deı me? Qunanbaıdan ne shyqty. Shashyrağan bir uryğy ma? Suraý salmaı, mazamdy almaı tek júrsin, kúıdirmesin ağaıyn! - depti.
Úlken yzanyń syzy jatyr. Tońy jibimegen arazdyq qaıtadan tağy bir ret:
"Men arylğan joqpyn!" degendeı jota kórsetti.
Qunanbaı demigip tynys alyp, qap-qara bop ketti. Bójeıdiń bul jaýabynan Abaı da qatty túńilgen edi.
 - Adamshylyq raqym qaıda? Ózge emes, aqylsyz, nadan qatyny emes, Bójeı ózi óste me eken? Kóz aldynda sonshalyq  jazyqsyz náresteni uzaq ólimge buıyryp, sol úshin jáne bıtteı de shimirikpeý ne degen qattylyq? Ánsheıinde minezdi, meıirban kórinetin syrty eken ğoı. Ózine syn jetpeı, jurtty synap júrgende súıtedi eken ğoı. Endeshe, jaýyğyp, qarsylasyp, kinálap júrgen Qunanbaıdan qaı qasıetimen artty? - dep, asa narazy bop qaldy.
Qunanbaı bul arada sheshilgen joq. Jalğyz-aq Abaığa qarap:
 - Meniń balam adamzat balasy emes, óshtesken qasqyrdyń kúshigindeı kóringeni ğoı. Kórge birge ketetin jaýlyq deseńshi mynany. Aýzyna osy tiri júrgen urpağymnyń qaısysy tússe de, shaınap tastağaly, kózge shuqyp joq etkeli otyrğan túr ğoı mynaý! Jalğyz-aq táýekel! Tostym, kúttim artyn! - dep, toqyrap qaldy.
Osydan keıin az kún etken soń, Bójeı aýlynan Aığyzdar kútken jaman habar oqys keldi.
Kámshat ólipti. Jáne tańerteń ólgen balany sol kúni tús aýa qoıyp ta bitiripti. Kerek dese, Qunanbaı aýlyna, Aığyzdaı kózi tiri sheshesine habar da aıtpapty. Aığyz ben Uljandar esitkende búgin qoıshydan esitip otyr.
Jalğyz Qunanbaı emes, bastyğy Zere bolyp, Abaı bolyp, Bójeı minezine shynymen asa qatty renjidi. Áneýgi jaýap bir kóńil qaldyrğan bolsa, mynaý isi tipti bir qyrys nadandyq pen qataldyq tárizdi. Bójeı ózi osyny sezgen bolý kerek. Kámshat elgen kúni, ol: "Aığyzğa habar qylsaq netedi?" dep, úı ishimen, Baıdalymen aqyldasqan edi. Biraq osy az kúnniń ishinde Qunanbaıdyń Jigitek jerinen Bókenshige qonys áperip otyrğanyn aıtyp, Baıdaly yryq bermedi.
Qopa men Qarshyğaly sııaqty qonystardy Bókenshige Jigitekten alyp bergennen beri, qazir mine kún saıyn kóshi-qoń da, jaıylys-óris, bıebaý da daýly bolyp tatý ağaıym tońyraıysyp barady.
Baıdaly, Túsipter kúnde kórip, kúnde sezip: "Bókenshini ókpeletip almasaq eken, qoltyğymyzdan shyğaryp almasaq eken" dep, damylsyz kúdiktenip otyratyn bolğan. Sol mazasyzdyqtyń ózi de Qunanbaığa bulardy óshiktirip otyrğan. Bul jaıdyń bárin tanyp sezgen Bójeı Qunanbaığa qatty ashýly edi.
Kámshat jaıy osyndaı kúıip júrgen kúnderge dál kelgen soń, Bójeıdiń raqymsyz bop júrgeni ras.
Abaı kóńilinde Bójeıdi Kámshat úshin, jazyqsyz jas náreste úshin aıyptağan úkimge aqtaý joq. Úlkenmen arazdyq, dál bundaı adamshylyq ar synalatyn jerge arashashy bola almaıdy.
Habar-osharsyz Kámshattyń qoıylyp qoığanyna Qunanbaı jaman qatýlandy. Astyrtyn habarmen Qunanbaıdyń úlken aýlyna Yrğyzbaı, Topaı, Jýantaıaqtardyń kóp iri kisileri jınalyp qalğan. Solardyń tobyna Qunanbaı Bójeı minezin shağyp, kópke kinálatyp otyryp, tağy kisi jiberdi.
Bul joly Jigitekke barğan Jumabaı emes, Yzğutty men Jaqyp.
Qunanbaıdyń jan kúıer jaqyndary.
Bójeıge kep:
 - Bu ne qylğanyń? Shabyndydan kelgen kúń be edi? Qunanbaıdyń bel balasy, oń kózi emes pe edi? Tym qurysa ishten shyqqan anasyna habar aıtyp, topyraq buıyrtsań etti! Bu ne degen bilmestik, ne degen óshtik? - dep sóıledi Yzğutty.
Bójeı men Baıdaly, Túsip birigip otyryp jaýap berdi:
 - Synyqqa syltaý taba almaı otyrğan Qunanbaı ğoı. Qarshadaı qyz óldi dep saýyn aıtyp, as berýshi me em? Tipti bersem de, basym syryqtan arylar ma edi? Kinálasa, qun tilesin endi menen. Biraq, tek áli jetse alyp kórsin! -dep, Bójeı bir-aq tomyryldy.
Jer ashýy qaınar kezine jetken sııaqty. Bul sózder bıylğy jazdy ne qylsa da úlken lańnyń, zor báleniń jazy etýge aınalğan sózder edi.
Yzğutty men Jaqypty jóneltisimen, Bójeıler ózderine qarağan bar ağaıyndy batalasýğa shaqyrypty.
Sol kúni keshe Qunanbaı da óz taraptarymen batalasyp, jaýlyqqa bekinip jatqanda, Baısal, Qarataı, Súıindikter bop, Bójeı aýlynda, Sarkól ústinde sert baılaý jasasty.
El-eldiń jaılaýdağy órisine jetken kezi emes. Áli jazdyń basy.
Shyńğystan jańa ğana asyp qonysqany osy edi.
Endi eki jağy da tez-tez kóship, Baqanas, Baıqoshqar, Qazbala, Jánibek sııaqty keń qonystarğa, alys óristerge jiti jetip almaq. Endigi jaz kúnderi, barlyq jaılaý kúnderi, maıdandasqan shepter men julysqan toptardyń kúni, túni bolatyn sııaqty túri bar.
Jalpy Tobyqty qaýyrt, asyğa kóship keledi. Jigit ataýly soıyl shoqparyn saılap, jaz minetin attaryn jıi-jıi tań asyryp, asyğa jaratyp júr.
Qyzý ósip, kún sanap órbip keledi. Kórshiles aýyldarda kún saıyn tynyshtyğy ketken mazasyz aığaı dyrdý kóbeıip, kári-jas ta, qatyn-qalash ta:
"kep qaldy!" "tıip ketti", "aldy, juldy!" degen, sýyq habarlardy kútip, eleńdep uıyqtaıtyn bolyp edi.
Zereniń aýly osy degbirsizdik, mazasyzdyq ústinde údere kóship otyryp Baqanasqa jetti. Qonğany keshe ğana edi. Mańynda on aýyl emes, qazirde otyz-qyryq aýyl oralyp qapty. Erteńdi-kesh qalyń jıyn, qarýly azamat Uljan, Aığyz úılerin kúndiz-túni basyp jatatyn boldy. Qunanbaı Baqanasqa jetkenshe osy aýlynan ketken joq. Topyrdyń bárin osynda jıyp, ulyqtyq ámir buıryqtaryn da osy aradan atqarady. Barlyq atshabar, starshyn, ıler de búginder Baqanas boıynda. Bul atraptağy otyz-qyryq aýyl tegis, endigi bir ózgeshe jıynnyń ordasy sııaqty bop aldy. Sııaz emes, saılaý emes, as berip, at shaptyrğan emes. Ne qudalyq bereke de joq. Syltaýsyz bolsa da jıyn aıyqpaıtyn bir shoqy bop aldy.
Abaı ákesiniń endigi syryn bilmeıdi. Úlken kisiler kep, áke qasyn qorshağannan beri jáne Kámshat ólip, úı ishin, analar kóńlin ýaıym basqannan beri Abaı áke qareketinen, endigi maqsutynan shetirek qalğandy.
Baqanasqa bul aýyldar jetken kúnniń erteńinde kórshiles Jánibekke, Tezektiń Qarashoqysyna, Qazbalağa Jigitek, Bókenshi, Kótibaq ta jetse kerek edi. Biraq áldeneden olar kelmepti. Surastyrğanda: keıindep, Aqtomar, Qarshyğaly, Shaqpaq tustarynda qapty degen habar keldi. Egeskende, ıintirese, talasa kóshetin ádet bolýshy edi. Bastapqy ekpin sondaı-aq edi. Ne boldy eken?
Nemene eseppen buğyp qaldy eken?.. Osyny úlkendi-kishiniń árqaısysy: "Bul qalaı? Nelikten?" desip surasyp júrgende, tús kezinde Baqanas boıyna bir ózgeshe habar shuğyl kep qaldy.
Yzğuttynyń aýlyna túsip, sýsyn iship attanğan Bókenshiniń úsh jolaýshysy aıtypty: "Bes kúnnen beri Bójeı naýqas edi. Sońğy kúnde sol naýqastyń beti buzylğan tárizdi. Bójeı ózi shoshı ma? Bolmasa, saqtyqta qorlyq jok deı me? Áıteýir keshe keshke bar jankúıer ağaıynyn shaqyryp, aryzdasyp jatyr degendi esittik" - depti.
Bul júrginshilerdiń sózi ushqary sóz emes, shyn edi.
Baqanastyń sýyq betke ázirlenip júrgen eliniń búgin kúni boığy aýzyndağy sózi osy boldy. "Aryzdasyp jatyr deıdi! Baısal, Baıdaly, Túsipter jylasyp aryzdasypty deıdi!", "Naýqasynyń betinen ağaıyn shoshıdy dedi!", "Jazym bop kete me qaıtedi?" - desedi. Dalada malshy ataýly bir-birine kezdesse, qosaq basynda qatyndar kezdesse, at ústinde azamat kezdesse, as ústinde úı ishteri -abysyn-ajyn kúńkildesse, tegis sóıleıtin sóz osy boldy.
Osy kúnniń erteńinde sýyq sybys anyq bop, Bójeı qaıtys boldy degen habar da jetti. Ótken túni, el jatar kezde jantáslim qypty.
Bul habardy Jumabaı at ústinde estip Uljan úıine kelgende, ol úı tańerteńgi shaıyn iship otyr eken. Úıde Qunanbaı, Zere, Uljan bar. Balalardan Abaı, Ospan, Tákejan otyr edi.
Bójeıdiń ólimin esitkende, úı ishi tegis ańtarylyp, selt etti. Birtalaı ýaqyt jym-jyrt otyryp, ún qata almaı qalğan úlkender, mynaý tosyn habardy endi-endi, árkim ár túrde sezine bastap edi.
Qunanbaı qatty surlanyp alyp, túrýli turğan esikten alystağy kók adyrğa qadalyp otyryp, ernin jybyrlatty da, baıaý ğana bata qyldy.
Zere jalyn atyp, zor kúıinishpen kúrsinip qoıyp, kesek-kesek jas yrshytty.
Abaıdyń eki ókpesi aýzyna tyğylğandaı bop, tynysy bitip, júregi qatty soğyp ketti.
Baqanastağy Yrğyzbaıdyń bul aýyldary Bójeıdiń ólimi týraly aıryqsha habarshy keler dep kútti. Ağaıyn arasynyń ejelgi aınymas zańy boıynsha, janazağa shaqyrar dep edi.
Ánsheıinde qanshalyq qııan-keski araz bop júrse de, "Torqaly toı, topyraqty ólim" degenge kelgende, arazdyq umytyla turatyn. Ásirese, Bójeıdeı kisiniń óliminde jylaspağan, qoıyspağan ağaıyn bolý múmkin emes.
Qunanbaı da, Zere, Uljan da osy sáskege deıin habarshy kelmegenin túsine almaı, asa dağdarğan edi.
Janazağa dep saba, soıys, úı qamdap, óz jolymen barýdyń jaıyn da sholaq-sholaq sóılesken bolatyn. Biraq keshke sheıin tossa da habarshy kelmedi.
Sumdyq kórinse de, kónbesterine shara joq. Bójeıdiń ólimine Qunanbaıdy shaqyrmapty. Ádeıi alalap tastapty.
Bul ne Bójeıdiń ólerdegi ósıetinen nemese artyna ıe bop otyrğan Baıdaly, Baısal, Túsipterdiń minezinen. Qaısysy bolsa da osal soqqy emes. Keýdesine arazdyqtyń qany qatqan ağaıyn, endi mine, ólim ekesh ólimimen de oq atyp ketkendeı! Atalas jaqyn Oljaı ishi bylaı tursyn, tipti qalyń Tobyqty ishinde, alys atalardyń arasynda da dál mynadaı alalaý, keýdege túrtý bolğan emes.
Qunanbaı qatty qıpalyp, aqyr aıağy yzağa ketti. Keshpes qatal yzağa ketti.
Ólige shara joq Ásirese ısi Tobyqtydan beri istelmegen qatybas, jat sumdyqty shyğaryp otyrğan Baıdaly, Baısaldarğa kinási kóp.
Biraq sonymen qatar endi búginge sheıin kelgen ázirlik, jaýlyqqa, julysýğa bettegen ázirlik ózgeretin, irkiletin boldy. Ony Qunanbaı anyq túıdi.
Sondyqtan Baqanastağy aýyldardyń basshy kisilerine jáne Uljan úıine:
 - Jaı, sharýalaryńdy bağyp, tek tynysh tura berińder! - dedi de, ózi Jumabaıdy ertip, Baıqoshqar sýynyń basyna kep qonğan Kúnkeniń aýlyna ketti.
Maıdan bolğaly turğan aýyldardyń ústinde endi maıdan bolmaıdy degen sóz. "Alasapran bolar, álek-alqyn jazy bolar" degen bul jaz, endi, tipti basqasha bolatyn tárizdendi. Qandaı bolar? Onysy anyq málim emes. Biraq qalaıda mynandaı ólim ústinde at minip, aspap asynyp julqysý joq bolatyn shyğar.
Janazağa, Bójeıdiń janazasyna shaqyrylmağan Zere, Uljandar ólerdeı kúıip, ózgeshe sherli bop qalğan edi. Biraq ister shara joq. Kinásiz eki meıirban, jazyqsyz eki jan Bójeıge degen kóz jastaryn úılerinde otyryp tókti.
Bójeıge arnalğan qurandaryn, "tıe bersinin" óz úılerinde, óz balalaryna, Abaı men Ğabıthandarğa oqytty. Shelpekterin pisirtip, dastarqandaryn jaığyzyp, bir jeti boıynda óz úılerinde aza qylyp otyrysty.
Bul kúnderde Qarshyğalydaı keń qonysqa jaıyla qonğan Jigitek, Bókenshi, Kótibaq ataýlynyń sansyz kóp aýyldarynyń ústi qalyń nópir, qara nor edi.
Ol ólkege Bójeıdi joqtap, erteńdi-kesh, kúndiz-túni "baýyrymdap" ańyrağan, ańdyzdap, at qoıyp, ağylyp kep, tógilip túsip, jylasyp jatqan áıel-erkek, jas-káriniń ushy-qıyry joq.
Alys-jaqyndağy Bójeıdiń bastas, tileýles ağaıyndary bólek-bólek, úlken-úlken úıleri men soıystaryn, sabalaryn, kútýshi erkek, áıelderin túgel alyp kelisken. Ólimdi kútýdiń erekshe bir kópten beri bolmağan saltanaty týyp edi.
Alys jaılaýğa, Qunanbaı aýyldary jetken óriske bul ólkeniń eli jete almaı qaldy. Eń bolmasa Bójeıdiń jetisine sheıin, nemese tipti qyrqyna sheıin "jylasatyn ağaıyndy", "bata oqyrdy" osy keń qonys - shalqarda tospaq boldy.
Bójeı ólgen kúnniń erteńinde Baısal, Baıdaly, Túsip, Súıindik bop, ertemen baılasqan baılaý osy edi. Sol jańağy adamdarğa beıim aýyl-aımaqtar tegis bir-aq kún ishinde osy Qarshyğalyğa kep Bójeıdiń aýyldaryn aınala qorshal, ortağa alyp qonysqan-dy.
Bójeı uzaq aýyrğan joq Jıyny bir-aq juma aýyrdy. Biraq qatty jyğylğan betinen beri qaraı almady. Alğash tósek tartyp jatysymen-aq denesin jer tarta bergendeı boldy da, betin sýyqqa saldy. Naýqasynyń úshinshi kúninde tynyshtyq, taqat taba almaı, tynysy bitip, jantalasyp, óne boıy ottaı kúıip jatty.
Ólimdi kóp kórgen Baısal Bójeıdiń tamyryn ustap, únsiz, aýyr kúdiktiń ústinde otyr edi. Qastarynda Baıdaly, Túsip, Súıindikter bar bolatyn.
Azğana dostarynan basqa bóten jan joq Bójeı osy sátte aıtyp qalğysy keldi me? Áıteýir bir oraıda Baısal otyryp:
 - Naýqasy soqpa ğoı! Soqpanyń osyndaı qatqyl keletini bolýshy edi, so ğoı! Bir ter shyqsa, qalyń ter shyqsa, aıyğar edi! Býyp turğan ter ğoı! -degende, Bójeı qabağyn túıip, tistenip, bar qaıratyn jınap alğandaı boldy.
Qany qashqan, sarğylt, júdeý júzine kókshil tańbadaı ashý keldi. Ár sózin bólip, birde qatty, birde sybyrmen aıtyp, qylğynyp, demigip otyryp:
 - Soqpa! Syrttyń soqpasy ma? Ishti jegen jeginiń soqpasy ma? Áıteýir...
keldi ğoı tolaıym. Qunanbaıdyń jeri keńir!.. Men keshermin bul dúnıeden!..
Ketermin! Bóget bolmaı ketermin!.. Biraq... kúnderiń ne bolar? - dedi.
Mynaý otyrğan tórt dosynyń ishinde syr berip jylağan - jalğyz Súıindik.
Anaý úsheýi ún qatqan joq. Tastaı túıilip sazarysty da, jym-jyrt qaldy.
Bójeıdiń aryzdasqany da, til qatyp sóılegeni de sol. Osydan keıin bir janğa bir aýyz sóz aıtqan joq Arada tağy tórt kún etken soń qaıtys bolğan.
Qunanbaığa habar bergizbegen Baıdaly men Baısal. El jatar kezde Bójeıdiń tynysy bitti de, tún ortasyna deıin esterinen aırylğandaı bop, barlyq qatyn-qalash, bala-shağamen birge jańağy úlkender de ókirip, óksip jylasyp otyrdy. Baısal bir ret qalyn jıyn jylap kep, jağalaı kórisken kezde, túregep turğan qalpynan táltirektep, jyğylyp ta ketti. Súıenip turğan taıaq ta tireý bolmady. Talyp ketken ýaqty edi. Osyny kórgen soń Baıdaly Túsip pen Súıindikti ertip, Baısaldy jıynnan, jylağan shýdan ońasha alyp shyğyp, oqshaý baryp otyryp:
 - Jylağanmen jaqsy Bójeı qaıta ma? Tiriler bolsa, kúńirengen dúnıe, tógilgen jas az ba? Ánekı, - dedi. Tún aspanyn qaq jara shýlap, bozdap, zarlap jatqan qyz-qatyn, er-azamat jaqqa qol nusqady.
Jalyn atyp, ah uryp, kúrsinip alyp:
 - Esti jı, Baısal! Beldi bekem bý, túge! - dep ózgelerge de ámir, buıryq sııaqty sóz tastap, - aqyl qosyńdar odan da! Habarshy jónelteıik. Qamğa kiriseıik! - dedi.
Qalğan jaı bárine de málim edi.
Bul úlkender osy túnde qyryq-elýdeı jigit-jeleńdi jáne birer aqylshy kárini qastaryna alyp, óliktiń artyn kútetin qamğa kiristi.
Habardy kimge berip, kimge bermeýdi Baıdaly ózi atağan. Sol rette Qunanbaı aýyldaryn qatardan ádeıi shyğartyp tastağan-dy.
Otyz-qyryq kisideı shapqynshy tún ortasy aýa bergende qos-qos atpen ázir boldy. Jaraý at, aığyrdy minip, qalyń Tobyqtymen kórshiles Kereıdiń, Mataıdyń, sonaý tipti Qarqaraly jağyndağy Shor men Boshannyń basty-basty jerlerine de jat, sýyq habardy alyp, shashyraı shaýyp jónelgen-di.
Tún boıy uıyqtamağan Baıdalylar kún shyğa bergende, Bójeıdiń óz úıiniń janyna, osy ólkedegi eń úlken úı Súıindiktiń segiz qanat appaq úıin ákelip tikkizgen. Úı tigilip bolysymen, ishine bóten jasaý-jabdyq kirgizbeı, tek esikten tórge deıin kilem ğana jaığyzdy. Oń jaqqa úlken súıek tósek kirgizdi.
Ústin kómkerýmen qara kilemmen tegistep bolyp, sol tósekke Bójeıdiń súıegin ákep salğyzdy. Janazasyn shyğarğansha ólik osynda bolmaq.
Bójeıdiń óligin óz úıinen shyğaryp, mynaý úıge ákep qoıu qaraly qatyndar men Bójeı qyzdarynyń zarlaýyn qatty údetip edi. Baıdaly súıekti ornalastyryp bolysymen sol ólik ústine tikken aq úıdiń oń jaq beldeýine óz qolymen ákep qara tikti.
Bul jumys óliktiń artyn kútýdiń úlken bir serti edi. Qara degeni - uzyn naızanyń basyna tigilgen tý. Eger Bójeı jaı qara qazaq emes, tóreden shyqqan bolsa, sol tórelerdiń ózdi-óz tuqymynyń týlaryn tiger edi. Aq týly, kók týly, ala týly degen tórelerdiń tuqym-tuqymy, jik-jigi osyndaıda kórinetin. Al, qaradan kisi ólse týdyń túsi óliktiń jasyna qaraı bolady. Ol jónderge kelgende, Baıdaly eskige júırik Súıindikpen ğana aqyldasty.
Súıindik jas kisi ólse týy qyzyl bolatynyn, kári ólse, aq bolatynyn aıtyp keldi de, "Bójeıdeı orta jasty kisiniń qaraly týy - bir jağy aq, bir jağy qyzyl bolý kerek" degendi aıtqan. Jańağy Baıdaly ákep tikken tý - qara degeni osy edi.
Bójeı ólgen kúnniń erteńinde tigilgen osy qara Bójeıdiń ólimi ózge ólimnen erekshe kútiletinin jarııalady. Sonyń sharty: Bójeıge as beriledi, jyl boıy arty qatty kútiledi degen bolatyn. Qara tikken Baıdaly halyq atynan Bójeıdeı arysyna as berem degen yrymyn jasady. Bul ádettiń ekinshi bir belgisi tağy bar. Baıdaly qarany tigip, barlyq jıylyp turğan jankúıer jaqyndarmen bata qylğan kezde, sol úıdiń eki jaq bosağasyna eki at jetektelip keldi. Biri - doğa jal semiz kúreń at. Ekinshisi - dom bop jarap qalğan, sartap bolğan sulý qara kók at. Kúreń at - Bójeıdiń qys minetin aty. Qara kókti - osy jaz basynan baılap júr edi.
Bójeıdeı azamattarynyń ystyq kózindeı bolğan eki serik aty kelgende barlyq úlkenderdiń ózderi de eńirep-eńirep jiberisti. Bireýler taıağyna súıenip, birneshe káriler jer tirep jylasyp:
 - Arysym-aı, arystanym, baýyrym-aı! - desip, kúńirenip edi.
Ózgeden buryn boıyn jıyp alğan tağy Baıdaly boldy. Ol áýeli oń jaq bosağada turğan kúreń atqa kep:
 - Janýar-aı, ıeń ketip tul qaldyń ğoı, sen beıbaq! - dep, jaqyndap keldi de kúreń attyń kekilin short kesti. Sodan quıryğynan alyp, ýystap turyp, dál tirseginen joğary keltire, qalyń quıryğyn da bort-bort kesip aldy.
Qara kók atqa da sony istep, tuldağan eki atty barlyq osy óńirdiń ózge jylqysynan bólek túske kirgizip qoıa berdi. Qara tikken jerde as berýdiń serti aıtyldy. Mynaý tuldanğan eki at kelesi jylğa sheıin minilmeıdi. Qol tımeı semirip baryp, jyl asqan soń ıesiniń asyna soıylady.
Baıdaly eki attyń artynan qarap turyp:
 - Qara kóktiń jal-quıryğy qara ğoı. Qaraly at osy bolsyn. Kóshkende erimniń qaraly er-turmany osyğan erttelsin, tuldağan kıimderi osy janýarğa jabylsyn! - dedi. Bul sózi baılaý edi.
Osydan soń Baıdaly bastağan úlkender qastaryna Qarshyğalydağy barlyq basty rý, baı aýyldarynyń mal ıelerin alyp otyryp, Bójeıdiń janazasyna, pidııasyna baılaıtyn mal-múliktiń áńgimesine kiristi.
"Ólim - bardyń malyn shashar, joqtyń artyn ashar", Bójeı baı bolmasyn, biraq joq emes. Ásirese, ağaıyn turğanda, mynandaı shebi bútin tuqymy turğanda, nege joq bolady! Tiride tileýi bir týysqan ólisinde nege umytady?
Bet topyrağy jasyrynbaı turyp qaıtyp umytady?
Osyny aıtyspasa da oılamağan ağaıyn joq. Sondyqtan olar Bójeıdiń óz úıine salmaq túsirgen joq. Kerek dese bir laqty da ózinen shyğartpasqa bekisti.
Erteń bata oqyry, qonaqasysy az bolmaıdy. Qara tikken úı, ásirese ótken-ketkenniń bárin shaqyryp turatyn úı bolmaq. Sharshağan men shaldyqqan bolsa, ash-aryq bolsyn, alys-jaqynnyń bógde júrginshisi bolsyn, barshasy da bul bir jyldyń boıynda, ylğı ğana Bójeıdiń úıine túsetin bolady. Solardyń tıe bersini, tilek batasy Bójeıge saýap. "Ólgenderdiń artyn kútý, arýağyn kútý sol saýabyn oılaýda" dep, molda, qoja kóp ósıettegen sózderdi de Baıdalylar eske aldy.
Sonymen Bójeıdiń óz úıiniń shyğyny áli alda jatyr. Ol sanaýsyz kóp.
Endeshe mynadaı qaýyrt shyğasyny ol úıdiń ózine salmaı, bólip áketý shart.
Jıylğan ağaıyn yntymağy sarańdyqqa boı urmady. Bul ólkede talaıdan bolmağan baı pidııa jáne de osy Bójeıdiki bolatyn boldy.
Bastyğy Súıindik, Baısaldar bolyp: "Azağa salğanym", "qosqanym", "arýağyna arnağanym" dep shetterinen qos at, ińgen, jamby, taı tuıaq, qon tuıaq sııaqty buıymdar atasty. Súıtip, keńes aıağynda pidııasynyń ózi talaı toğyz bolyp sanaldy. Bas toğyzy túıe, ekinshi toğyzy jylqy, aıağy qoı, eshki toğyzdary jáne ishik-kilem sııaqty toğyzdar edi.
Osy tańerteńde, dál osy keńeste, mynaý qara tikken aq úıge budan bylaı mol jasaý, qaraly sándi jasaý jııudyń jaıy da baılandy.
Súıindik, Baısal, Baıdaly bar, báriniń úılerinde, teń, sandyqtarynda jatqan qaraly qaly kilem, qymbat ishik, ózgeshe ton, tuskıiz sııaqty asyl buıymdar tegis osy úıge ákelip jıylmaq. Túske jaqyn aq úıdiń ishine ázirshe jasaý qyp ilmese de, erteń ólik shyqqan soń iletin bop barlyq septiń jasaýlaryn da ákelisip qoıysty.
Bul kezde Bójeıdiń óz úıiniń ishinde qara sur báıbishe sharshysyn short baılağan. Qara shashyn tarqatyp, eki ıinine jaıyp salğan. Qan-sólden aırylyp, surlanyp talğan júzinde kók tamyrlary bilinedi. Eki betiniń ushtary jylap jyrtqan tyrnaqtyń tabyn saqtap, jaradar bop tur.
Bójeıdiń eki qyzy da bastaryndağy bórkin tastap, qara salyny short baılasyp alypty. Bular ákeleri ólisimen, qaığyly, sherli, bir uzaq joqtaýdyń sarynyn tapqan eken. Búgin tańerteńnen beri janazashylarğa kóriskende sol joqtaýlaryn aıtýmen otyr.
Barlyq Shyńğys syrtyndağy ushy-qıyry joq, en ólke, keń sala, mol jaılaý, quıqaly adyr, qalyń taýlardan jurt ağyldy. Ańyrağan el jer qaıysqan qalyń nópir bop kep, birneshe kún jylasyp, aza salyp boldy da, aqyry Bójeıdiń janazasyn shyğardy. Súıegin bul jaılaýğa qoımaı, Shyńğysty qaıta asyryp, qystaýynyń ústine aparyp, Toqpambetke qoıdy.
Bójeıdeı jurt joqtağan janğa topyraq salmaı qalğan jalğyz Qunanbaı aınalasy boldy.


     BEL-BELESTE

     1

Kún túske jetpeı-aq Baqanas boıy qaınap, shyjyp ketti. Aspanda teńgedeı bult joq Bul atrapta bult kórinbegeli jáne bir tamshy jaýyn jaýmağaly talaı kún boldy. Shyńğys syrtynyń ózge jaılaýy qońyr salqyn, jaýyndy kelse, dál osy Baqanas sýynan ońtústikke qarağan jaq ózgeshe bir búk, ystyq bolýshy edi. Sýy moldyğyna jáne kók shalğynymen qatar qarağandy, kókpekti, aq ot, qara otyna qarap qonys etedi. Áıtpese, mynaý teriskendep qalyń qara bıiktiń arğy syrtynan artyq jer joq.
Abaı úı ishinen qatty pysynap tysqa shyqqanda, bul mańdağy jan ıesiniń bári de ystyqtan mezi bop kúızelip júr eken.
Úlken aq úıdiń janynda júndes sary ala tóbet tilin salaqtatyp, aýzyn arandaı ashyp, qatty solyqtaıdy.
Boıdaq jylqynyń bári jaıylysty tastap, sonaý bıik adyrdyń basyna shyğyp ap úıezdep tur.
Óristen qaıtqan qoraly qoı da sý mańyna shubyryp, baýryn syzğa tósep, búıirin soğyp jatyr. Jaıylysty oılar emes. Qýmasa sý qasynan turar emes.
Sıyr ataýly Baqanas sýynan bólingen qara sý, shalshyq sýlarğa kirip, kólbeı-kólbeı jatyp apty. Biren-saran oqshaý shyqqan taıynsha, qunajyn bolsa, sáıgeldiń qýğynyna ushyrap, qutyrğandaı josyp júr. Quıryğyn shanshyp alyp, qos tanaýy deldıip, eki kózi dál bir soığaly jatqandaı alaryp, ejireıip ap, jyndanğandaı júıtkıdi.
Barlyq jurt túńlikterin jaýyp, irgeniń kóbin beldeýge sheıin shalqıta kóterip, túrip tastapty.
Abaı qaıda bararyn bilmeı, birtúrli meń-zeń bop, esinep, ishi pysyp turdy da ózenge qaraı tartty. Murnynyń ushy tership, basynan kún ótip, Baqanastyń ystyğyna narazy bop, asyğyp keledi. Ózen jağasyna kelse Ospan, Smağul bastağan kóp kishileý balalar salqyn, móldir sýda asyr salyp, shýlap, oınap, máre-sáre bop jatyr eken. Abaı bulardyń qasynan oqshaýyraq ketip, jalğyz shomyla bastady. Osy jazda maltyp úırengen. Baqanastyń keń qara sýyn árli-berli eki júzip ótti. Boıy qatty sergip, kóńildenip ap endi súńgı bastady.
Ózge balalardyń shýynda Abaıdyń jumysy joq-ty. Biraq anadaıdan Abaıdyń súńgigenine qyzyğyp turğan Ospan, bar balany ertip keldi. Ózin-ózi jalańash sanyna shapalaqtap Abaığa aıqaılap:
 - Súńgi, súńgi! Tağy súńgi! Solaı! - dep buıyryp kele jatyp, bir sátte, jolyndağy Smağuldyń arqasyna sekirip minip aldy. Smağul muny laqtyryp, túsirip tastaımyn dep bulqynyp edi.
 - Iá, jyğarsyń? Sen túgil qysyrdyń asaý taıy - aq taı da jyğa almağan Ospandy. Qansha móńkiseń de túspeımin! - dep, Smağuldyń moınyn qushaqtap qysyp ap, eki aıağymen tepeńdep tebinip qoıady.
Smağul Ospannyń zorlyğyna eriksiz kónip, júgirip jortyp, Abaı qasyna keldi de sýğa Ospanmen birge sholp etip qulaı ketti.
Abaı Ospannyń tentektiginen mezi bolatyn. Osydan birer jyl buryn bul inisimen ózi de oınap, asyr sap ketetin bolsa, bıyldar beımaza kórip, shetteı beretin. Tipti yza qyla berse, zekip ursyp, qýyp jiberetin.
Qazirde de Ospandar shýlap kelgende, Abaı jaqtyrmaı, taıqyp shyqty.
Kıine bastady.
Ospan Abaıdyń tunjyrlyğyn elegen joq.
 - Abaısha súńgımin! - dep, saıaz jerge etpetinen jata qalady da, artyn tońqıtyp, móńkigen taıdaı, eki aıağyn shapshyta beredi.
Abaı asyqpaı kıinip bop, endi úıge qaıtpaqqa artyna burylyp edi. Jar jağasyna Tákejan kep tur eken. Sulý kıingen ádemi bozbala Tákejan at ústinde, qolynda qarshyğasy bar. Astyndağy jıren jal qula dóneni qatty terlepti.
Kúmis júgenniń aýyzdyğyn tistep, árli-berli kólbektep, et qyzýyn basa almaı tur.
Tákejannyń qanjyğasynda bir sary ala qaz, eki úırek bar eken. Barlyq bala sony kóre sala:
 - Eı, ağa!..
 - Áı, ağataı, mağan!..
 - Mağan!.. Mağan bershi! - dep, sýdan yrshı-yrshı júgiristi.
Tákejan qus salyp qaıtqanda, osyndaı aldynan shyğyp júgirgen balalarğa, keıde, ań oljasyn beretin. Biraq, balalardy shetinen zar qaqtyryp, jalyndyryp, kóp-kóp suratyp baryp qana beredi.
Tez bermeıtinin bilip, balalar da talmaı suraýshy edi.
Tákejan Abaığa qarap maqtana kúldi. Óziniń jigit bolyp qarshyğağa qus ildiretinin Abaığa árqashan buldaýshy edi. Ony áli óziniń sherigine de tatymaıtyn bos, bolbyr bala kóretin. Óıtkeni Tákejan osy jazda qaınyna da baryp keldi. Óziniń jigit-jeleń joldastary da bar. Qazirde tún saıyn qyz ańdyp, aýyl-aýyldy shýlatyp ta júredi. Abaı ondaıdyń birine jarağan joq.
Ospan men Smağul Tákejan qasyna qatar jalynyp, júgirip baryp edi.
Tákejan ol ekeýine úlken kisishe zil tastap, áýeli boqtap aldy. Abaıdan bólek, bir úlkendik belgisi tağy osyndaıynda. Ol asa boqtampaz. Qunanbaıdyń aldynda mysyqtaı úndemeı otyryp, bylaı shyğa bere, bala-shağa, malshy-jalshyny syqpyrtyp boqtap júrý onyń dağdysy bolğan.
Ospan men Smağuldy jalyndyryp aldy da, eki úırekti qanjyğasynan sheship berip jatyp:
 - Jaman eneńdi... qos qara! Erteńdi-kesh sýdy laılağansha, tym qurysa, búldirgen terseńdershi! - dedi.
 - Búldirgen?
 - Qaı búldirgen?
 - Búldirgen qaıda?
 - Eı, ağataı, aıtshy! - dep, Ospan men Smağul tağy jalyndy.
Bala ataýlynyń, jaz bolady dese, erekshe sağynatyny - búldirgen. Biraq, Baqanastyń óz óńirinde ol óspeıdi. Ózge qaı jerde bar? Pisti me, joq pa?
Onysynan da áli habar alysqan joq-ty.
Búldirgen degende Abaı da eleń etip, surastyra bastady. Tákejan jańa at ústinde júrip estipti. Baqanaspen qatar ağatyn Jánibek sýy bar. Sonyń anaý qara adyrynyń ar jağynda, Shyńğysqa qarağan bas jağynda búldirgen tunyp tur dep estipti.
Búgin-erteń ol arağa Jigitek, Bókenshi kóship keledi. El kelse, mynalar tere almaı qalady. Endeshe asyğys baryp, terip qaıtý kerek.
Tákejan osyny aıtqanda, jańağy kóp bala alağyzyp:
 - Júr endeshe baraıyq!
 - Baryp terip qaıtaıyq!
 - Júrińder!
 - Al, at ustańdar!
 - Iá, sát búldirgen, búldirgen! - desip, bar bala oınaq saldy.
Búldirgenge barýğa Tákejannyń ózi de ázir eken. Ol Abaığa da: "Júr!" -dedi. Abaı oılanyp, baıaýlap turdy da, aqyrynda tym qurysa atqa minip sergip kelmek bop qosa kóndi.
Sonymen, bir shaı qaınatym arasynda Abaı, Tákejan bastağan barlyq usaq bala taı-qunandaryna minip-minip ap, jele shaýyp, shyğa kelisti.
Aralaryndağy úlkenderi Abaı men Tákejan.
Usaq balalardyń kópshiligi jeke-jeke taığa minip, biren-sarandary eki-ekiden mingesip alyp, Abaılarğa ilese shyqqanda jurttyń báriniń artynda qalğan Ospan boldy.
Ol bıeshilerdiń "Jýas taı min" degenine kónbesten, búgin ğana úıretilgen qysyrdyń asaý taıy - aq taıdy tańdağan.
Aq taı sońğy úsh-tórt kúnnen beri Ospannyń esinen ketpeıtin qumary.
Deredeı úlken, ózi jup-jumyr aq taı - qysyrdyń taıy. Enesi - asaý kók bıe. Aq taı enesiniń asaýlyğynan byltyr baılanbağan. Bıyl arda emedi. Shý asaýdyń ózi. Soğan jaqynda kózi túsken Ospan jas bıeshi Masaqbaığa jabysyp júrip, búgin tańerteń bıeniń bas saýymynyń tusynda buğalyqtatyp, shyńğyrtyp ustatyp alğan.
Masaqbaı osy jylqydağy asaý ataýlynyń albastysy. Ospannyń jalynğany eriksiz kóndirip, Masaqbaı tańerteńnen beri sol taıdy úıretken-di.
Taıdyń asaýlyq qııańqylyğy sondaı eken, birese shapshyp móńkip, birese shyńğyra týlap ketip, Masaqbaıdy da eki ret jyqqan. Biraq ózge asaýdan kórmegen yzany kórip, eki jyğylyp alğan Masaqbaı, aq taığa qatty yzalanyp alğan. Qulaqtan basyp, buğalyqpen býyndyryp, eki ezýin shuraılap, taıdy ólerdeı jazalağan. Ústine úlken jabý salyp, ony basqurmen shandyp-shandyp, qarğyp minip alğan. Basqa-kózge tópelep, shapqylatyp, qan sorpa qyp kep, bağana jeli basyna baılap tastamaq bolğan.
Biraq Masaqbaıdyń ónerine qyzyğyp, ózi de qyzyp alğan Ospan, taı álsirep kelgen kezde, jurttyń: "Toqta!" degenine bolmastan qarğyp minip alğan-dy. Eki ezýi qan bop jyrtylyp qalğan taı áli de ólerdeı qııańqy eken.
Ospan mingen jerde tağy da qaıtadan shapshyp sekirip, káp qııańqylyq etti.
Ózi jeńil balağa ońaı kóngisi kelmeı, qansha qyrsyq jasasa da Ospan jyğylmaı qoığan. Onyń bağana Smağulğa maqtanğany da sol. Qazir jeli basynda qalğanda, Ospandy bógegen sol aq taı bolatyn.
Taı ejelgi asaýlyqqa salyp, tağy móńkidi. Biraq Ospan jyğylyp, qorqýdyń ornyna, qushyrlanyp sabaı beredi de, ezý tartyp kúlip qoıady.
Balany jyğa almağan taı, aqyr aıağy ala qashyp, shaba jónelgen. Ospannyń tilegeni sol. Ol ózi ağyzyp kele jatqan taıdy onan saıyn borbaılap, basqa-kózge tópep:
 - Arýaq! Arýaq! - dep uran salyp, josytyp otyryp Abaılardy qýyp jetti.
Aq taı Ospannyń yrqyna áli kónip bolğan joq eken. Ağyzğan kúıinde syńar ezýlep, moınyn buryp, qyryndaı shaýyp kep, bar denesimen Tákejannyń qula bestisin qoıyp ketti.
Jurttyń bári de yğysyp, bógeleńdep qaldy. Ospan taıyn buryp, kópten sytyla bergende, aq taı tura qalyp, moınyn ishine alyp, shyńğyryp jiberip jaman móńkidi.
Abaı Ospandy aıap: "Mert bola ma?" dep qoryqty. Jalğyz-aq Ospannyń pishinine kózi túskende qaıran boldy. Balanyń úlken kózderi ot shashyp, órtteı janyp alypty. Asaýmen alysqan arpalysty jany súıgendeı. Qorqynyshtan bıtteı eles joq. Qaıta: "Týlaı tús" dep, qyzyqqan sııaqty. Taı budan qutylmaq bop, neler qııastyq jasasa, sonyń bárine de sol sekýndta Ospan qolma-qol tásil jasaıdy.
Bul kezde Ospannyń balalyq jyndylyğy, urdajyqtyğy bir jolata joğalğandaı. Ol Abaı kózinde - alys-julystyń bir balýany sııaqtandy.
Jurttyń bári amalsyz ıirilip tura qalyp, aq taımen Ospannyń arpalys maıdanyna qarady.
Tákejan da tańdaıyn qağyp, Ospandy boqtaı túsip, súısinip tur.
Taıdyń móńkigeninen seskenip, Ospanğa bolysaıyq degen eresek balalar bolyp edi.
Ospan asyğyp aığaılap, sholaq buıryq etip: - Tıme! Aýlaq! - dedi.
Osy kezde aq taı moınyn ishine alyp, basynan asyrmaq bop ortqyp móńkidi.
Ospan eki aıağyn taıdyń qos qoltyğyna tyğyp ap, shalqalap jatyp aldy.
Túsire almağan taı lezde eki artqy aıağyn aspanğa sermep tepkilendi. Onda Ospan tağy da taqymyn jazbastan eńkeıip ap, taıdyń moınyn qushaqtap jatyp aldy.
Tağy bir sátte aq taı oqys shapshyp qap, talasqan ıtteı qos aıaqtap shanshylyp edi. Ospan mynaý qımylğa tipti súısinip ketti bilem. Eki beti qyp-qyzyl bop, qaıratty shashtary údireıip, jalt etip Abaılarğa qarap saq-saq kúlip jiberdi.
Jağalaı únsiz turğan jurt ta tegis súısine kúldi. Tákejan, óz basy ómirinde mundaı qımyl jasap kórgen emes edi.
Ospannyń erligine qaıran qap:
 - Túý, saramas. Mynaý netken kóz joq betbaq edi? - dep, qula bestini qamshymen bir saldy da, jelip ketti. Barlyq balalar qosa qozğalğan. Aq taı da qaıtadan kóndigip, shaba jóneldi. Ospan tağy da qamshylap borbaılap:
 - Arýaq! Arýaq! Masaqbaı! - dep, asaýdyń albastysy - Masaqbaı bıeshini arýaqtaı syılaıtynyn kórsetti. Bağanadan beri Ospannyń shyn syıynğany sol Masaqbaıdyń aıla-tásilderi bolatyn.
Búldirgen ıisi ańqyğan, kók maısa shalğyny bar, jasyl betkeıde balalar jemis terip jatqaly kóp bop edi. Kún ekintige qaraı jaqyndap, adyr-adyrdyń kóleńkesi molaıyp, saı-saılarda qońyr salqyn samal soğa bastağan. Attaryn tusap-tusap tastağan balalar búldirgenniń qyzyğyna áli qanğan joq. Alğash kep túsken bir betten jyljymasa da, sol alańnyń óziniń jemisin de moıyta alğan joq. Jegennen asqandy taqııa, tymaq, dorba, qaltalarğa da syqap jatyr.
Bir mezgilde bar balanyń qulağyna ap-aıqyn bop dúrildegen qalyń ún keldi. Qaýlağan órt, qaptağan qoldyń shabysy sııaqty.
Balalar eleń-eleń etisti. Aralaryndağy úlkeni Tákejan men Abaığa qarasty.
Abaı bul dúbirdiń mánin uqqandaı, saspaı ğana Shyńğys jaqtağy bir beleske qarap otyr eken. Sol belestiń ar jaq deńgeıin jalbylap kele jatqan qalyń jylqynyń jony kórindi. Keń saığa qaraı túsip kele jatyr. Qylańy kóp, shubartqan jylqy jıi-jıi pysqyra túsip, jiti basyp keledi.
Aralarynda taı, qulyndar kisineıdi. Ózge jylqydan ozğyndap shyğyp, oınaq salyp shapqylağan qunan-dónender de kórindi. Balalardyń taılary bul dúbirdi baıqap, tegis alağyza bastağan eken. Tusaýlarymen qarğyp, sol jylqyğa qaraı tartqysy kelgender bar.
Taı-qunandar bastaryn tegis kóterip, qos qulaqtaryn qalyń jylqy kele jatqan jaqqa qaraı qaıshylandyra shanshyp ap, úıirsek únmen shurqyraı kisinedi.
Bala ataýly tegis attaryna júgirdi. Elsiz óńirde kóringen qalyń jylqy -kóshken eldiń jylqysy eken.
Balalar attaryna minisip, betterin aýyl jaqqa burğanda, jańağy jylqy asqan belden asyp, oığa taman túsip kele jatqan qalyń kósh kórindi. Ol bes túıeni tizgen bir kósh ózge nópirdiń aldyn ala oqshaý shyqty. Soğan tirkes on túıeli, tağy on bes túıeli, segiz-toğyz túıeli salqar-salqar kóshter biri artynan biri shyğyp, shubaryta, shubatylyp keledi.
Alğash ótken jylqynyń artyn ala kóp attylar keledi eken. Qoldaryna soıyl, shoqpar, baýly quryq ustağan erkekter bar. Áredikte tomağaly búrkitterin baldağyna qondyryp alğan yqsham jigitter de kórinedi.
Bul top Abaılar jaqyndağansha qıys óte berdi. Sonyń artynan kele jatqan eń aldyńğy úlken kósh Abaıdyń da, barlyq balalardyń da kózderin eriksiz tartty.
Bul kóshtiń aınalasyn qorshağan attylar kóp, barlyğy da áıelder. Óńsheń sándi kıingen qyz-kelinshek pen egde tartqan báıbisheler. Mingen attary ylğı semiz jorsalar men kelisti bedeýler.
Áıelderdiń er-turmany, toqym, quıysqan, ómildirik, júgenderi tegis jalpaq kúmiske malynğan. Jaryq kúnge shağylysyp, jarq-jurq etisedi.
Úlken keshtiń aldynda esik pen tórdeı jerde attaryn qatar bastyryp bir top qyz keledi. Tap ortalarynda ertteýli kúıde bos jetektelgen, kekili kúzelgen, qara kók at bar. Sol toptan ántek keıin úlken kóshtiń aldyn bastap kele jatqan sup-sur júdeý báıbishe eken. Basyna juqa qara jelek jamylypty.
Bul bastağan on bes túıeli kóshtiń sáni ózgeshe kórindi. Bar túıeniń ústine artylğan júkterdi japqan óńsheń qara kilem, qońyr alasha, qara ala tekemet kórinedi. Júkti túıelerdiń eki jağy sol úlken qara jamylshylarymen baıaý ğana jelpine túsip, ózgeshe bir aýyr tynys alyp kele jatqan tárizdi.
Kóshtiń túrine tańdanyp, únsiz toqtap qalğan balalar toby mynadaı saltanatty kórinistiń aldyn kesip óte almady. Endi amalsyz kósh ótkenshe qarap turatyn boldy.
Basynda bularğa kósh adamdarynan kóz salğan kisi joq edi.
Biraq aldyńğy qyzdar toby endi jaqyndap, qastaryna kep qalğan eken.
Solar ğana ózinshe, birtúrli túısingendeı boldy bilem. Aralary azyraq aýysyp, az ğana bógelisti de, bir kezde bir top qyzdar ortasynan eki qyzdy ilgerirek bólip shyğardy.
Bağanağy kekili kesilgen qara kók at sol eki qyzdyń ortalyğynda jetekte eken.
Ospan ańyryp tańdanyp, Abaıdyń qasyna kep:
 - Bular kim? Bul qandaı kósh? - dep taqat taba almaı, ağasyn qamshymen túrtkilep, mazasyzdanyp tur edi.
Qazir eki qyz bólinip alğa shyqqanda, olardyń kórinisindegi elden erekshe bir jaıdy baıqap, Ospan qatty kúlip jiberdi.
 - Oıbaı, Abaı, anany qara! Tymaqty qara! - Abaı buğan ashýly túrmen jalt qarap, qatty túrtip qap:
 - Toqta, qutyrma! - dedi. Ospan Abaıdan seskenip qap, aýzyn basyp, taıynyń jalyn qushaqtap, únsiz kúlip jatty.
Buğan ersi kóringen sýret Abaıdyń óziniń de ómirde eń alğash kórgen kórinisi.
Bul kósh qaraly kósh ekenin - Bójeı kóshi ekenin Abaı men Tákejan bağana-aq tanyğan bolatyn. Ózge kóshten bólek bolatyny málim. Biraq, qazir myna eki qyz istegen is sol bólektiń ishinde de bir ózgeshe boldy.
Olary ózge qyzdan bólingende baıqaldy. Bastaryna erkektiń bas kıimin kıipti. Qara maqpalmen tystağan juqa qara eltiri tymaqtary bar. Qyz kımeıtin bas kıimniń artyn aldyna keltirip, teris kıipti. Endi ğana anyq kórindi, ortalaryna jetekke alğan tuldağan qara kók attyń ústine Bójeıdiń er-toqymy erttelipti. Er ústine sol Bójeıdiń osy ótken qysta Qarqaralyğa kıip barğan qyzyl kúreń ishigi jabylypty. Erdiń qasyna qamshysyn shánship, soğan da teris qaratyp, Bójeıdiń qysqy túlki tymağyn kıgizipti.
Eki qyz bóline salysymen myna kóldeneńnen qarap turğan attylardy kórip, shyrqaı sozyp, qaraly muńdy daýys aıta jónelgen. Kósh boıynda, aýyl ústinen ótse, nemese bógde júrginshiler janynan ótse, qaraly kóshtiń qara jamylğan osyndaı qyzdary daýys aıtatyn salty. Qyzdar sony bastağan eken.
Bir kúlip, jyny qozyp alğan Ospan bundaı jaıdyń bárin qaıdan uqsyn.
Ózi es bilgeli, dál óz úılerinen ólim shyqpağan. Ólimdi bulaısha kútýdi kórmegen bala bul jerde uqtyram dese de uqpas edi. Oğan jańağy kóz aldynan ótken kórinistiń bári ersi kórindi de soğan kúldi. Abaıdan qoryqqanynan basyn kótere almady. Biraq taıynyń shoqtyğyna jabysyp jatyp kóziniń qıyğymen syğalap qarap qoıady da, eki ıini dirildep, shek-silesi qatady. Alğashqy eki qyz qıys ótip, daýys bastasymen, keıindep kele jatqan bes qyz da attarynyń basyn qatarlastyryp ap, baıaý bastyryp otyryp, anaý ekeýiniń daýysyna qaraly daýys qosty.
Abaı bularğa kóz sala berip, eleń etip, alasuryp qaldy. Qamshysynyń búldirgesin saýsağyna ilgen kúıde, oń qolyn shuğyl kóterip qap: "Toqtasań netti?" degendeı, ótinish aıtqandaı. Biraq, ún qata almady. Júregi lúpildep soğyp, óńi surlanyp, álsiz qolyn sharasyz halde qula bestiniń jalyna sylq túsirdi.
Ótip bara jatqan bes qyzdyń tap ortasynda, jibek jal aq jorğa atqa mingen Toğjan eken. Kóktemnen soń kórgeni osy.
Sýdyrağan qara jibek bıqasaptan ádemi jeńil shapan kıgen. Basynda jap-jańa qara kámshat bórik. Moınynda ásemdep, keń orağan qubylma tústi torğyn sháli. Qulağynda úlken altyn syrğasy yrğalyp kele jatqan Toğjan, mynaý at ústinde, mynadaı top qyzdyń tap ortasynda, dál kóp juldyz arasyndağy sholpandaı.
At ústi júris, shyrqap aıtqan daýys jáne qurby qyzdary - Bójeı qyzdaryna jany ashýy bar, barshasy Toğjannyń qazirgi júzin bir túrli mağynaly nurğa malğandaı. Aq mańdaı, appaq jumyr moınyna, qolań jibek shashyna betiniń úlbiregen qyzyly sonshalyq  jarasyp tur.
Qara shapan syrtynan belin shymqaı býğan sarğysh jibek belbeýge oń qolyn súıep, myqynyn taıanğan. Mańaığa burylyp qaramastan, shyrqap jylap, joqtaý aıtyp keledi. Abaı kirpik qaqpaı qadalyp, tynystary da tyıylyp, Toğjan únin tyńdaýmen tur. Top ótip kete bergende, ózge tórt qyz úniniń ishinen Toğjannyń ózgeshe jibek taldy, bólekshe únin anyq estip ańğarğandaı boldy.
Shyn Toğjan úni me? Joq, basqa qyzdiki me? Bilý qıyn bolsa da, Abaığa mynandaı toptan jyrylğan bólekshe sulý yrğaq Toğjan kómeıinen ğana shyğatyndaı.
Syrttap bara jatqan Toğjannyń arttan kóringen músini de ózgeshe eken.
Atqa otyrysynyń ózinde de bir názik-erkelik pen sonshalyq  bııazylyq, myqtylyq ta bar sııaqty. Jyltyrap erilgen jýan burymdarynyń ushynda úlken sholpy yrğala túsip, shyldyrap barady. Sonaý sağynyshty kóktemde kóńil órtegen, odan beri de kózin jumsa árdaıym qulağyna shyldyrlaı túsip, byldyr etip: "Esińde barmyn ba!" dep ketetin osy sholpynyń osy úni.
Ózgeshe kórinis, lezde bult sógilip, sulý aıdy jarq etkizgendeı boldy.
Abaıdy esten tandyra bıledi de, ózgeshe bir nur shuğlasyna bas ıdirgendeı bop ketti. Biraq bul sezim bir ğana sát edi. Osymen qabat jas jigit kóńiline tağy talaı alaı-túleı uıtqyp kep, bir ózgeshe júrek quıynyn soqtyrğandaı boldy.
Jylağan Toğjan, jylağan Bójeı qyzdary, barlyq qaraly kósh, ıesiz, tul ketip bara jatqan anaý qaraly kıim, tul at - barshasy osy barlyq qaýymnyń qaığysyn da Abaığa ózgeshe tereń túsindirdi. Janazağa shaqyrmaı, Qunanbaı qylmysyn keshpeı, jylaý zaryna aralastyrmaı kele jatqan osynshalyq mol qaýym. Ortasynda Toğjandaı gaýhary bar qaýym Abaılarğa "Bylaı tur!
Kórme! Sağan ruhsat joq!" degendeı sýyq, qatal. Biraq, ádil úkim aıtyp bara jatqan sııaqty. Abaı júregine bul serpý ózgeshe ókinish, óksik ákelgendeı.
Jylağan ğashyğy, jylağan jaqyn baýyr, qaýym el, ólip ketken keshegi Bójeı - barshasy da Abaıdyń óz basyn da jazalağandaı. "Men jazyqty ma edim!" degendeı bolsa da, nalytyp turyp kinalağandaı. Bul ásirese aýyr tolqyn. Abaı únsiz múlgip, zarly joqtaýdy bar janymen tyńdap turyp, ózin-ózi de, bar dúnıeni de umytyp ketipti. Bir sátte qasynda turğan bireý túrtip qap:
"Júreıik" degendeı boldy. Abaı jańa oıanğandaı, alań etip jalt qarady.
Tákejan eken. Ol Abaıdyń túsin kórdi de, tyjyrynyp, kekete kúlip:
 - Óı, nemenege sorańdy ağyzyp tursyń, - dep, tipti zekigendeı.
Abaı qabağyn qatty túıip, selt etip, betin sıpady. Jyladym dep oılağan joq-ty. Kózinen únsiz aýyr, ystyq tamshylar ağyp ketkenin baıqamağan eken.
Úlken kósh ótip ketipti. Artqy kóshtermen eki arasynda uzaqtaý alań paıda bolğan eken. Tákejanmen birge barlyq top qozğala berdi.
Bağanadan beri taıynyń jalyn qushyp turğan Ospan yrjaqtap kúlýden áli basylmağan. Endi basyn kóterip ala sala, qasyndağy bir balanyń tymağyn julyp alyp, teris kıip jiberip, saqyldap kúlip, aq taıdy tebinip kep qaldy.
Qaljaq pen tentektikke esi-derti ketip qalğan Ospan aq taıdyń asaý ekenin umytyp ketse kerek. Jaıbaraqat erkin otyryp, taqymyn da qyspastan tebinip qalğanda, aq taı sekirip móńkip kep ketti. Ospan tizginin de qymtı almaı qalyp edi. Baıqaýsyzda týlağan taı tentek balany op-ońaı ytqytyp, top ete túsirdi.
Biraq Ospan jyğylsa da, esinen jańylğan joq. Taıynyń shylbyr-tizgininen aıyrylmaı, jabysa túregeldi. Túk kórmegendeı yrjaqtap kúlip, eki beti narttaı janyp tur. Aq taığa es jığyzbastan qaıta qarğyp minip aldy da, borbaılaı qamshylap, quığyta jóneldi.
Ózge balalar da shaba jónelisti. Tákejan men Abaı jaı aıańdap qozğaldy.
Tákejan inisine jańağynyń ústine tağy da bir úlkendik kórsetpek boldy.
 - Balamysyń, joq qatynbysyń? Sen neniń aqysy dep jyladyń osy? - dedi.
Abaı Tákejanğa endi yza boldy. Kinálaı sóılep, qarsy urysty.
 - Seniń úlken bop, es bilgeniń so ma? Baýyr emes pe edi? Bójekeńe óziń nege jylamaısyń?
 - E, jylasatyn ne qalyp edi? Janazasyna da shaqyrmaı qoığan joq pa?
Sony da uqpaımysyń?
Uqqan ekensiń, qarq qypsyń! Shaqyrmağan tiriler! Sol úshin óli Bójeı jazyqty ma?
 - Bójeı ákeńmen araz bolğandyqtan shaqyrtpady!
 - Báse arazdyq... sol arazdyqqa kim kináli? Kim jaýlyqty kóp etti? Sonyń báriniń aq-qarasyn sen aıyryp, tanyp bolğan shyğarsyń?
 - Bolaıyn, bolmaıyn, men ákemniń jağyndamyn!
 - Báse, odan da sonyńdy aıtsańshy! "Úlkenmin, aqylym bar, kisige de aqyl aıtam" deısiń! Bóriniń artynan bóltirik aqyldy bolğandyqtan eredi deısiń ğoı.
 - Óı, sen ne sandalyp kelesiń osy? Úıdegi aljyğan ájeńniń aqylynan basqa aqyl joq dep alğansyń ğoı óziń tipti.
 - Al, sen bolsań, sol óziń qostağan ákeden de túk uğyp, túk aqyl almaısyń!
 - E, meni bir jaıyn ósken jabaıy dep pe eń óziń? Eneńdi...
 - Bar "óstim" degende, tapqanyń osy boqtyğyń ğoı! Malshy-jalshyny jazyqsyz boqtap, mardymsyğannan basqa túk úlkendigińdi kórsemshi!
 - Bálem, tura tur, osynyńnyń bárin de ákeme aıtam!
 - Aıtsań aıta ğoı! Men de seniń jańağy "aljyğan" degen sózińdi ájeme aıtaıyn! - dep, Abaı Tákejanğa qaısarlana qarady.
Tákejan bul jerge kelgende eregisten amalsyz taıqyp ketti. Teginde, úlken janjalğa taýany joq, budyrsyz bolatyn. Ákege shağym jetkizý alys ta qıyn. Aıtqanyn maqul kóre qoıa ma, joq pa? Onysy tağy eki talaı. Al, mynaý Abaı súıengen "áje" degen - áldeqaıda qater jer.
Teginde Zere kóp ashýlanbaıdy. Al, biraq oqta-tekte qatýlanyp túıilse, áli kúnge asa zárli. Osy bıylğy kóktemniń ózinde Tákejan kórshi úılerdiń bir kekse qatynyn baıqaýsyz boqtap alyp, jaman bálege qalğan. Jazyqsyz qatyn qatty renjip, jylap otyryp, Zere men Uljanğa barğanda, kári áje ashý shaqyryp, kúıip kep, Tákejandy aldyna dereý shaqyrtyp alyp tergeý salğan.
Tákejan ájesiniń aıazdaı sýyq ashýynan, qatty túıilgen kózinen qorqyp, ótirik aıtpaq, tanbaq bop jaltaryp kórgen. Aqyry tipti ant ishýge de baryp qap edi. Sol arada Uljan men Zere ózgeshe ashýlanyp ketip, kári áje qolyndağy aq taıaqpen muny basqa salyp-salyp ketken bolatyn.
Sol ýaqığa osy jańada ğana, Tákejan: "Jigit boldym, qaınyma baram" dep, ázirlenip júrgen kúnniń ózi de bolğan. Osynyń bári jańağy eregis aıağynda Tákejannyń esine tústi de, endi osy báleniń bárin jýyp-shaımaqshy boldy.
 - Óı, ketshi ári eneńdi... - dep, shirenip turyp bir boqtady da, qula bestini borbaılap shaba jóneldi.
Abaı budan qutylğanyna yrza bop, keıin qaldy. Aqyryn aıańdap kele jatyr. Jańağy sezimderin, jańağy Tákejanmen daý ústindegi oılaryn qaıta esine keltirip soğan tereńdedi.
Daý ústinde, oıda joqtan tiline oralsa da, "Bóriniń artynan bóltirik aqyldy bolğandyqtan ermeıdi" degen sóz munyń ózine qazir bir ózgeshe máni bar, óristi oıdaı... kórindi. Jynysynyń shıyrymen shubyrý, jymyn basý kimniń qolynan kelmeıdi? Jyrtqysh qaıýan ekesh, o da biledi. Bola alsań - ol bolma, adam bol! Jalğyz kele jatqan Abaıdy endigi bağyndyrğan oıy osy. Dál osy bette búgin Abaı óz tuqymynyń bir janymen daýğa tústi. Osynysy ózine bir ajarly, basqasha bettiń basy tárizdi bop sezildi. Sondaılyq salqyn synshy oılar arasyna osy jolda qaıta-qaıta Toğjan kelbeti keledi. Sát saıyn oralyp, gúl jibekteı buralyp kep, muny jaqsy bolýğa úndeıdi. Minsiz taza mahabbatqa shaqyrğandaı, jan ashyr raqymğa shaqyrğandaı bolady. Bar dúnıe, bar adamzatty qosa súıgizip, qosa qymbat sanatatyn asa bir qadirli ıgilikke ymdap jetektegendeı. Bul qııalğa múlgigende Abaı Baqanasqa qalaı jetkenin baıqamaı da qaldy.
Bójeı aýyldary Jánibekke kóship kelgenin Abaıdan estisimen, sol kúni túnde Zere men Uljan Baıqoshqardağy Qunanbaığa kisi shaptyrdy.
 - Dál qasymyzğa kelip qonyp otyr. Endi aıaldasaq ağaıynnyń betin qaıtip kóremiz? Bata oqyryn qalaı jasasyn deıdi? Jáne Baıqoshqar, Baqanastağy eki aýyl qosyla bara ma? Sony tez sheship, jón aıtsyn! - depti.
Qunanbaıdyń óziniń kútkeni de osy kez sııaqty eken. Ol dál osy túnniń ózinde qasyna Kúnkeni alyp, tağy on shaqty qart-qarııa, jigit-jeleń alyp Baqanasqa keldi. Sonymen Baqanastağy barlyq jıyrma shaqty aýyl erte qamdanyp saba jıyp, soıys ázirledi. Ár aýyldyń aparatyn shamasyna laıyq -qoı, qozy soıystary sol tańerteńde soıylyp, asylyp ta qalğan.
Qunanbaıdyń úlken úıi úsh saba, bir tý bıe, bir taı soıys aparady. Jáne azağa salğanym dep Zere men Uljan túıe aparatyn boldy.
Osyndaı qamnyń bári bıeniń bas saýymyna sheıin túgel bitti. Qalyń top - bata oqyrshy shańqaı tús kezinde sansyz kep saltty bop kúnbatystağy Jánibekke qaraı tartty. Barlyq jıyn - elý qaraly erkek, otyz-qyryqtaı qatyn. Aralarynda Abaı, Tákejan sııaqty jastar, Ospan sııaqty balalardan da bir top bar.
Jurttyń bári at ústinde. Tek Zere men Uljan jáne sol ekeýiniń qasyna mingen Sary apań degen áıel men eki jas kelinshek qana arbada. Qunanbaı bul arbany ózge jurttan erte qamdatyp, buryn júrgizip jibergen.
Sol arba jarym jolğa bardy-aý degen kezde ózderi attanğan-dy. Baqanas ózeni men Jánibek ózeniniń eki arasy taı shaptyrymdaı-aq jer.
Qunanbaı qasyndağy kóp qoshemetshiniń ishinde Yrğyzbaıdan: Maıbasar, Jaqyp, Yzğutty sııaqty týysqandary. Jáne Qunanbaı jağynda júrgen áldeneshe rýlardyń aqsaqal, qarasaqaly bar.
At ústindegi áıelder bólek top bop keıinirek kele jatyr. Olardyń ortasynda Qunanbaıdyń úlken áıeli Kúnke, sonan  soń Aığyz jáne Qalıqa sııaqty abysyn-ajyn. Káriden - Tańsholpan sııaqty shesheler de bar edi.
Attylardyń qalyń toby osyndaı lek-lek bop, Qunanbaı shoğyryn aldyna salyp kele jatqan. Bir sátte osy jurt eki qonystyń arasyndağy sar jazyqty aığaı-shýğa batyryp, oń jaqtağy bıik qara adyrdy bókterlep Jánibekke qaraı at qoıdy.
Bul eldiń ejelgi yrymy boıynsha álimge bata oqı barýdyń eń úlken sharty osylaı alystan aığaılap: "Oı-baı, baýrym!" dep, jylaı shabý bolatyn.
Sol shabysty eń áýeli úlkender bastamaq kerek, Bağanadan qalyń toptar Qunanbaı shoğyryna qarap kele jatyr edi. Qazir sol Qunanbaılar ózderi de ún salyp, attaryn borbaılap, eńkeıe shaýyp jónelip berdi. Arttağy erkek, áıel, bala-shağa toptary da sol sátte dúrk jónelisti.
Abaı orta bir toptyń ishinde kele jatqan. Qasynda Kúnkeden týğan ağasy Qudaıberdi, atshabar Jumağul, jorğa Jumabaı jáne Tákejan, Ospan sııaqty ağa-inileri bolatyn.
 - Oıbaı baýre-e-m!
 - Ağa ekem!
 - Asqar belim!
 - Qut berekem! - dep, Abaı qasyndağy kekseleý kisiler shyrqap jylap, ún salyp keledi.
Atshabar Jumağul men Tákejan bolsa, attarynyń eki jağyna kezek qısaıyp, qulap ketetin kisi tárizdenip, aýytqyp josytady.
Syrt ajarlary shynymen egilgen, esinen tanyp, baýyry ezilgen kisiler tárizdi. Abaı jaı ğana, tura shaýyp kele jatyp, ana ekeýiniń sonshalyq  syrt qubylysyna sengen joq.
Tartymdy, bir qalypty shapqan, biraq shynymen "oı baýrymdap" shapqan Abaı qasyndağy Qudaıberdi sııaqty. Abaı teginde az oılasyp júrse de, osy ağasynyń minezin unatýshy edi. Qazirde ózin sonyń shamasynda ustap, "sol istegendi istese maqul bolar" dep bildi. Dúrkireı ağylyp, shýlap shapqan top Jánibektiń kók maısa keń salasynda jypyrlaı qonyp otyrğan sansyz kóp aýyldardyń ústinen shyğa keldi.
Zerelerdiń arbasy da dál osy kezde qalyń aýyldardyń tap ortasyndağy úlken aq kúmbez úıli - Bójeı aýlyna jetken eken. Japyr-jupyr kórisip jatqan sııaqty. Aq úıdiń ózi ózge úılerden oqshaýyraq, beldeýinde qara tigýli tur. Qaraly aýyldy myna keıin shyqqan attylardyń tanýy ońaı bolğan.
Kóp aýyldyń syrtyndağy sarjotağa shyğyp, barar betti tez ańğaryp alğan shapqynshylar endi yra tómen josyldy. Qoıu shubar seldeı bop shýlap, ańyrap aqty. Abaı orta tusta kele jatyp, aq úıdiń syrtynda oqshaýyraq jerde uzyn-uzyn aq taıaqtarğa tósteri men qos qoldaryn tirep, búgilip turğan otyz shamaly erkekti kórdi. Bata oqyrshylardy tosyp, jylap turğan jankúıer jaqyndar.
Shaýyp kep túse bere tanydy. Tap ortada Baıdaly, Baısal, Qarasha, Túsip bar eken. Shetteý tusta Balağaz, Bazaraly sııaqty jas jigitter de aq taıaqtarğa taıanyp egilip tur.
Shaýyp kelgen úlkenderdiń attaryn anadaıdan júgire-júgire shyğyp, ustap-ustap alyp, ıelerin qoltyqtap túsirip, erkekterge kóristirgeli jetektep áketip jatqan kóp-kóp yqsham jigitter bar.
Barlyq bata oqyrshyğa sondaı bir-bir kútýshi tap kelgendeı, mol jetkendeı boldy.
Jylağan Baıdaly, Baısaldardy kórgende, Abaıdyń saı súıegi bosap ketti.
Attan túse bere, shyn aıanysh jas tógip, eńirep jiberdi.
Tystağy erkektermen bir-bir qushaqtasyp, kórisip bolğan úlkenderdi sol arada qolma-qol aq úıge qaraı aığaılatyp, jylatyp áketip jatyr. Jylaýdyń úlkeni sol úıdiń ishinde, qatyndar ortasynda. Kóp erkektiń arasyna Abaı da kirdi.
Úlken kúmbez aq úıdiń ishi oń jaq bosağadan dál tórdiń ortasyna deıin qatar tizilip, myqyndaryn qos qoldarymen taıanyp, ańyrap jylap otyrğan qatyndarğa toly eken.
Tap orta tusta basyna qara jelek jamylğan Bójeıdiń báıbishesi ańyrap otyr. Kózinen shyn jas, zar jasy birsin-birsin ağyp jatyr. Odan joğary tórt-bes qyz daýys aıtyp otyr. Úıdiń ishi bul kezde tutas ańyrap zarlağan mol jylaý edi.
Otyrğan áıelderdiń aldyna jylap kelgen erkekter tize búgip otyra ketip, qushaqtasyp kórisip jylaıdy.
Abaı Qudaıberdiniń artynda. Bağanadan beri sonyń izimen kezek alyp kele jatqan.
Jağalaı otyrğan bar qatyndy adaqtaý tym uzaq bolar edi. Jáne bosağadan tórge sheıin bos otyrğan bir qatyn joq. Sony ańğarğan Qudaıberdi týra Bójeıdiń óz báıbishesine qaraı jylap bardy. Sol kisi aldyńğy kórisýshiden bosağan soń, qushaqtap, ańyrap:
 - Ağa-ekem, baýyrym! - dep bas saldy.
Abaı da sol jerden bastap kórisip, joğary otyrğan qyzdar jaqqa qaraı aýysty.
Úı ishi osyndaı jappaı kóris ústinde birqatar jylasyp ap, endi tegis ajyrasyp, jağalaı otyrysty. Erkekter bul kezde aqyryn jylasyp otyr da, áıeldiń de kóbi basylyp qaldy. Tek Bójeıdiń qatyny men bes qyz ğana zarlap otyr. Armanyn, jesir qalğanyn, erte aırylğanyn aıtyp báıbishe jylap, jurtty egildire tústi de, aqyry saıabyrlap baryp toqtady.
Sonan soń úlken uzaq joqtaýdyń sarynyna túsken qyzdar. Olardyń ózgeshe bir sýyq zarly joqtaý yrğağy bar. Daýystary quıyp qoığandaı dál birdeı shyğady. Jalğyz-aq bes qyz tutas uzaq aıtqan joq. Báıbishe toqtağan soń, ózge qyzdar da basylyp, eki-aq qyz adaqtap shyqty. Ol Bójeıdiń eki boıjetken qyzy.
Bular bar sózin anyq qyp, anda-sanda "ah" dep, jalyn atyp qoıyp, suńqyldap zarlap otyr.
"Ákekem... jetkizbeı kettiń... armanda kettiń... zarmen kettiń, jetim beıbaq biz boldyq... pana kim?.. Nege ańyrattyń?" degen sııaqty jerlerge kelgende, barlyq úıdiń ishi qaıta egilip, tyıyla almaı, tunshyğa jylasady. Abaığa da shyn jylaýdyń eń aýyr kezi osy boldy. Ol kóz jasyn tipti irke almaı qoıdy.
Býyna jazdap, býlyğa jylap otyr.
Osymen biraz bardy da, eki qyz ákeleriniń ámirine, ámirindegi erlik, jaqsylyq isterine túsip kep, bir sátte daýystyń mánin asa bir tosyn jaığa saldy.
Bójeıdiń ózin qoıyp, tustastaryn aıtyp kelip, árkimdi ataı otyryp úıdiń ishi tegis jym-jyrt tyna qalğan ýaqytta, bir kezde Qunanbaı atyn sap etkizdi.
Tórde tómen qarap, tymağyn kózine kıip, tunjyrap otyrğan Qunanbaıdy mynaý eki qyzdyń qatal daýsy basqa soqqandaı boldy.
Biraq bul - daýys. Namaz sııaqty buzylmaıtyn jol-jora. Aıtar sóz, tyıar tyıym, ister shara joq.
Eki qyz sózderin barğan saıyn qataıtyp, qadalyp kep:

     Jaý bop shyqty Yrğyzbaı 
     Aıypqa berdiń bir qyzdy-aı, -
dep bir ketip jáne bir sátte:

     Onyń aty Qunanbaı, 
     Júıriktigi qulandaı 
     Shubarlyğy jylandaı... -

dep, jaryp ótti. Jalğyz kózge dáldep turyp qamshy urğandaı qatal jaza.
Qunanbaı qasyndağy úlkender bále shyğyp kete me degendeı qybyljı bastady. Jótkirip, qaqyrynyp, qozğalaq qaqty. Biraq Qunanbaı tistenip ap, syr bermeı shydap berdi. Abaı dál bul kezde uıalyp qysylğannan ólerdeı bop otyr. Ol úı ishimen kórisip kep otyrğan soń baıqady. Anaý bir top qyzdyń ishinde Toğjan da otyr eken. Biraq ol betine saly jamylyp, syrt berińkirep, qyryn otyr. Abaıdyń ary, ásirese, sol Toğjannan uıalğandaı, endi ishinen:
"Oıpyrmaı, mynany kórgenshe jer jarylyp, jutyp ketseshi bizdi!" - degen bir oı oılady.
Sóıtkenshe, tórde otyrğan bireýdiń qatty tamsanğan únin esitti. Qarasa -Sary apań eken. Ol ashýly túspen túıilip, qara shapandy basyna jamyla berip, júreleı otyryp ap, aığaılaı jóneldi.
Seziniń basy Bójeıdi maqtaý men sol jaqsyny joqtaý edi. Sonyń aıağyn shubyrtyp kep:

     Myna da qarlar ne deıdi?
     Jaqsydan jaman kóbeıdi.
     Eskiniń asyl kózi edi,      Urlap ta kómdiń Bójeıdi, -
dep, qatty aığaılap, qalt toqtady.
Eki jaq ta: "Aıtamyz, jetkizemiz" degen oraıly sózderin osy áıelderdiń aýyzdarymen aıtysty. Osydan ári qaıtalağan da, órshigen de sóz bolğan joq.
Qos qyzdyń daýsy tağy biraz sozylyp baryp toqtap edi. Sol kezde Zereniń dál qasynda otyrğan Ğabıthan molda júginip, jótkirip aldy da, buhar maqamymen tábárákti soza jóneldi. Úı ishi tegis jym-jyrt. Sileıip, qatyp múlgip qaldy.
Qunanbaıdyń Bójeıge jasağan bata oqyrynyń túri osy bop edi.
Áıelderdi osy úıge qaldyryp, erkekterdi bólek ońasha úıge aparyp, qaraly aýyl qonaq etti. Aýyl nesi, kútýshi bolğan Baıdaly, Túsipter. Biraq shaı, qymyz ústinde de, et ústinde de, bata oqyrshylar men aýyl ıeleriniń arasynda shúıirkelesken sózder bolğan joq. Anda-sanda Baıdaly men Qunanbaı jaýaptasqan ýaqytta, birine biri sypaıy ğana sóıleıdi. Baıdaly Qunanbaıdyń shynysyn ózi áperip, shaıyna sary maıdy ózi salyp, beıil kórsetip otyr. Biraq, barlary sol ğana. Sóıleseıin dese, syrttary sypaıy bolysqan bolmasa, aıtysar jaı joq sııaqty.
Tek birer kez, mal toıyny týraly, shóptiń bul óńirdegi bıylğy shyğymy týraly ğana sózderi boldy. Tağy bir ret, kórshiles Kereı men Naımannyń osy jazdağy attanystaryn, bir-birinen barymta alysyp, shabysyp qalğanyn aıtysty.
Qunanbaılar ekinti men aqsham arasynda attanar kezge sheıin dáneker bolğan osy áńgime ğana. Bata oqyrshylar sol keshte únsiz, qońyr tartyp, jaılaý-jaılaýyna qaıtysty.
Bir qaryzdan qutylğanyna "ýh" degendeı bop, Kúnkeni ertip, Baıqoshqarğa qaıtty. Jol boıynda báıbishesine onyń aıtqan jalğyz sózi:
 - Kútseń, Sary apańdy kútseńdershi! - degen ğana baılaý edi.

     2

Kúz keldi. Úsh kúnnen beri silbilegen aq jaýyn aıyqpaı tur. Jaılaýdan qaıtyp, Shyńğys asyp, qystaý-qystaý ústinde az ğana aıal etip, pishen shapqyzyp bolğan el endi kúzekke bettep kele jatqan. Jıdebaı, Musaqul, Qaraýyl, Shúıgin sý sııaqty pisheni shabylyp alynğan qoryqtarda jıi qonyp otyrğan aýyldar kóp. Shyńğystyń ulan-uzaq, mol qystaýly bókterimen Qydyr, Qyzylshoqy, Borly sııaqty balaq taýlary da, adyr-qatparlary da aýyl-aýylğa toly edi.
Jurt jazğy úlken úılerdi qoımalarğa tastap, endi kishileý-kishileý qońyrqaı úıler kóterisken. Jazğy kúndeı emes, qazir jyly kıimder kııumen birge, baspanany da ot jağyp, ishine kıiz tutyp, yqshamdy qyp otyratyn bolý kerek. Soğan ystan qoryqpaıtyn, kıizi bútin, biraq kishileý úıler qajet. Áli kelgenniń báriniń istegen sharalary osy.
Qazirde kúzeýge qaraı aýysqan aýyldardyń jazdan bólek tağy bir ózgesheligi, endi qoı saýylmaıdy. Eresek tartqan qozylar qoraly qoımen birge jaıylady.
At ústi mal qaraıtyn, sóz bağatyn erkekter de bir jańalyq tabysty. Sýyq tún, laısań kúnge arnap, saptama, qalyn shekpen, eltiri ishikter kııumen birge, menshikti, mingish attaryn da aýystyryp kele jatqan. Jaz jaılaıtyn attardyń bul kezde etteri oıazdap bolğan. Endi qys sýyğyna sheıin qoń jıyp alsyn dep, olardy birjola qoıa berip, osy Shyńğys asysymen kúz minetin, qys minetin qur attardy ustasqan edi.
Sharýanyń shağyn úıinen bastap, neler maldy, áldi degenderdiń bár-bári osy kúnderde qalyń maıly qur attaryn salqyn-salqyn kezderde mine bastady.
Aıańmen júrip, qyzyl maı qylmaı, jıi-jıi sýytyp, oqta-tekte tań asyryp júrgen.
Bul ýaqytta bireýden bireý qyzyqqan attarynyń maıyn surap miný, satyp alý, aıyrbas jasaý sııaqty ister de kóp bolatyn.
"Kúz aldy-saldysy kep mazasyz bolar-aý!" dese, ne "tosyn júris, jolaýshylar kúzi bolar" dese, senimdi attarğa qyzyğý, qolqa salý, ásirese kóp bolatyn.
Qazir ekinti - aqsham arasynda, Qyzylshoqydağy Qulynshaq aýlyna qaraı jaýynnan yqtaı túsip, jedel bastyryp kele jatqan Maıbasar men Qudaıberdi osyndaı bir at jaıynan týğan syrt sharýamen keledi. Qastarynda jorğa Jumabaı men atshabar Jumağul bar.
Kúzdiń bulyńğyr kúndegi keshi mezgildi anyq boljatpaıdy. Sondyqtan jaryqta baraıyq dep qatty júrisken edi.
Qulynshaq aýly on shaqty úı. Búgin osyndaı Qunanbaı jağynan keletin bir kelisti erekshe ańdyp kútkendeı. Aýyl jelkesindegi taqyr qyzyl kezeńge tórt atty qatty jelip shyqqanda Qulynshaq tóbe basynda, "bes qasqa" degen balalarynyń ortasynda otyr edi. Eleń etip kórdi de:
 - Áne kele jatyr! Qunanbaı kisisiniń aldy osy! - dedi.
 - Júrisi sýyq eken! - dep, bes qasqanyn úlkeni Tursynbaı da kóz tikti.
 - Já, endi ne otyrys bar? Bireýiń tez bar da, Pusharbaığa habar aıt!
Alysqa habar eter jaıym joq. Pusharbaı barlyq Kótibaqqa bildirsin! - dep, Qulynshaq bastağanda:
 - E, Jigitek, Bókenshige de solar jetkizedi.
 - Kóshirip alýğa jaraıtyn bolsa, jetsin tegis!
 - Ýádeleri shyn bolsa, osy ińirde tabylsyn! - desip, Qulynshaqtyń aınalasyn qorshap otyrğan Tursynbaı, Sadyrbaı, Muńsyzbaı, Nadanbaı sııaqty tórt uly qostaı qoıa berdi. Bes qasqanyń birine Manas qosylatyn. Ol bárinen jas. Teginde Qulynshaqtyń óz balasy emes, erte er jetken nemere, anaý Tursynbaıdyń balasy edi. Manas úlkenderdiń ámirin kútkeni bolmasa, ózi ún qatqan joq.
Jańağy báriniń aıtqan buıryğy soğan qaraı aıtylyp edi. Pusharbaı aýlyna habarshyğa tez ketetin bolyp, Manas tek qana myna kele jatqan tórt attynyń kelisin kútti.
Maıbasarlar Qulynshaq úıiniń syrtyna kep toqtağanda tóbe basyndağylar da jetip edi.
Eki top aqyryn ğana salqyn amandasty.
Biraq kelgenderdi tysta bógemeı, Tursynbaı bastap:
 - Úıge júrińder! - dedi. Tegis ertip, úlken úıge kirgizdi.
Sol kezde Manas tysta jalğyz qap, shetki otaýdyń tasasynda turğan bórte atqa minip alyp, Qaraýyl jaqqa qaraı dúsirlete jóneldi. "Kele jatqan kim eken?" dep tosyp edi, ishinde Maıbasardyń ózi baryn kórgen soń, endi aıaldaıtyn dáneńe joq.
Maıbasar bul úıge ashýly pishinmen kirdi. Belin sheshpeı, kók eltiri tymaqtyń bir qulağyn jymyraıta kıip ap, qamshysyn qos búktep, myqynyna taıanyp otyryp, Qulynshaqtarğa yzğarlana qarady. Túsi surlanyp, eki tanaýy jelbireı túsip, tentek kózderi jırenish otyn shashyp otyr.
Otyra bere, Qulynshaqqa qadalyp:
 - Já, ağaıyn, bul qaıtkeniń, atshabarymdy nege sabaısyń? Teris bolsa aryz aıtar jer tappadyń ba? Tym qurysa myrzanyń aldynan bir ótseń netti?
Oğan da senbeı, oğan da jonyńdy kórseteıin dediń be? Jýandyğyńdy kórseteıin degeniń be? Keshe ğana qatarda qoltyqta júrgen týysqan emes pe eń?
Jónińdi aıt, betime aıtshy káne! "Sonysyn óz aýzynan estip kel" dep jiberdi myrza. Myna balasy Qudaıberdini ádeıi qosyp otyr qasyma, - dedi. Úı ortasynda byqsı janyp turğan sary qıdyń otyna shyrt túkirdi de, Maıbasar Qulynshaqqa burylyp aldy.
Bes qasqanyń tórteýi tómen qarap tomsaryp, túk estimegendeı jym-jyrt otyr. Muńsyzbaı men Nadanbaı tipti basylyp otyrğan da joq. Anadaı jerde, arqalaryn keregege súıep, júresinen otyr. Jondaryn syrtqary qaratyp, tumsyqtaryn shekpen kúniniń jağasyna tyğyp apty.
Qulynshaq óziniń jer tóseginiń ústinde otyr edi. Sonyń dál qasynda, tómenirek otyrğan Sadyrbaı ğana Maıbasardan kóz almaı, sýyq qaraıdy.
Qulynshaq azyraq kózin jumyp otyrdy da:
 - Atshabaryńnyń sabalğanyn aıtasyń. Jaryqtyğym Maıbasar, basyma syryq, malyma quryq siltegen óz qylyğyńdy, osy Maıbasar qylyğyn sen nege aıtpaısyń? Myrza kórse, áýeli sony nege kórmeıdi. Seni nege tergemeıdi? -dedi.
 - Teris jaıylma! Teris kóshpe, ońğa kósh, aqsaqal! Men kinálasqaly, arylğaly keldim!..
 - Teris kóshpe deımisiń? Joq, men kóshkeli otyrmyn. Senen ajyrap, ana jany ashıtyn ağaıynnyń ortasyna kóshkeli otyrmyn!
Onyńa yrzalyğym, ruqsatym joq! Kóshpesin, ketpesin, uğysamyn Torğaımen dep, sálem aıtty myrza.
 - Sálemet bolsyn! Biraq, endi baqyl bolsyn, men kóshem!
 - Nege, ne kórindi, aqsaqal?! - dep, osy arada Qudaıberdi sózge kirip: -"Bul kóshý, ısi Torğaıdy mağan jat qylam degen kóshý ğoı. Kinálassyn, aıtysatynyn aıtsyn, tipti almağyn alsyn, olqysyn atasyn. Biraq kóshýden tyıylsyn, barmasyn jaýyma!" dedi meniń ákem, - dep edi.
Maıbasar Qulynshaqty tospaı kıip ketti:
 - Kináńdi aıtshy osy! Atshabarymdy sabap otyrğan óziń emespisiń?
 - Myna bes balamnyń ortasynda aıağynyń jeli bar jalğyz-aq, bórte at edi.
Suradyń, bere almaıtynymdy aıttym. Uqsań ne etýshi edi? "Ustap ápkel!" dep, atshabaryńdy, ıtińdi bórideı qyp, aq, adal malyma shaptyratyn ne jóniń bar, Maıbasar?
 - Atty suratqan men emes! Myrza bolatyn. Myna bala Qudaıberdi qyzyğyp kóńil qylğan soń: "At jalyn tartyp mingeni osy edi Qudaıberdiniń, Qulynshaq bir erkelikke renjimes, kóterer" dep, men jibergenim ras.
 - Erkelik! Ne etken erkelik?!
 - Kirme, qul-qutanğa isteıtin zorlyqtyń atyn aldarmanğa kelgende -"erkelik" qoıypty! - dep, Tursynbaı, Sadyrbaı ekeýi keketip qoıdy.
Bórte at jónindegi daýda eki jaq uğyspady. Tartys sóz úzilip, biraz toqyrasyp qalyp edi. Azdan soń Maıbasar Qulynshaqtyń bar Torğaı rýyn bastap, Jigitek jağyna kóshemin degenin minedi. Soğan shabýyl jasaı bastady.
Qudaıberdi ekeýin Qunanbaı búgin jibergende, tapsyrğan anyq sálemi osy bolatyn. Osydan bes kún buryn týğan bórte at jaıyn, atshabar sabalýyn Maıbasar ádeıi joldan qosyp otyr. Sol qylmystaryn eske salyp, yqtyryp alam degeni edi. Qulynshaqtar ol týrada ózderin kinály dep sanar emes. Tipti sol jónde yzaly bolğandyqtan atshabardy sabap alyp, "Endi bizdi kóshirip alsyn" degen sálemdi Jigitekke shyndap salyp otyr. Osy ókpeniń sybysy búgin ertemen Qunanbaığa jetken soń, ol óz qoltyğynan Torğaıdaı jaqyn rýdy jiberýdi qorlyq dep bilip edi.
Bójeı ólgen soń jazdan beri eki jaq syrtpen qaqtyğyspasa da ishten bardy salyp, el tartysyp, silkisip kele jatqan. Eki jağyn birdeı qabyndyryp, kernegi alğan arazdyq, endi bolymsyz bir ilikke jete bere, astań-kesten jarylatyn sııaqty.
Bójeı barda Toqpambettegi tóbelesten iri janjal bolğan emes. Biraq sodan beri myqtap ázirlenip, Qunanbaığa qarsy maıdan berýdi Jigitek, Kótibaq, Bókenshi bop qatty oılaýshy edi. Bójeı óldi de, tartys syrttan qarağanda azyraq irkilgendeı boldy. Biraq ol syrttan ğana solaı. Shyndap ishke kelgende, Bójeıdiń ólimi qaıta dert-jarany tipti qatty damytyp jiberdi. Ólimniń ózimen de Bójeı Qunanbaığa jaýyğatyn jurttyń shebin tutastyryp, buraýyn qataıtyp, sheńberin shıratqan sııaqty.
Ásirese, Bójeıdiń úzeńgi joldastary Baıdaly, Baısal, Qarataı, Túsip, Súıindikter erekshe syzdanyp alğan.
Sol kezde Qunanbaıdyń Qulynshaq aýlynan ataqty "bórte atty" suratqany tap boldy. Qulynshaq atty bermedi. Baısal men Pusharbaılar Qulynshaqty ońashada, qupııada kópten shyrğalap tartyp, jigin bosastyryp júrgen. Torğaı rýyna Yrğyzbaı qandaı bolsa, Kótibaq, Baısaldar da sondaı jaqyn.
Bórte atty basqa ýaqyt bolsa Qunanbaığa Qulynshaq berer edi. Bermeske sharasy da bolmas edi. El tarazysyn jaqsy ańğarmaıtyn Maıbasar:
 - Bermeıdi degen ne sumdyq? Torğaıdan almasaq, qaıratymyz qaısy?
Ókpelep qaıda ketýshi edi? Kete alatyn kúshi qaısy? - dep, óz-ózinen shabynyp kep jaqynda bir sodyrlyq istedi. Jańağy áńgime sonyń arty.
Endi, mine, ókpeniń betin birjolata ashyp ap, aıqyn túzep alğan Torğaı, bulardan ketpegin de aıtyp otyr.
Maıbasar kóshýden toqtatam dep ár túrli sóz aıtty. Qulynshaq kóbinshe jaýap bermeı, qur úndemeı tartynýğa túsip edi. Jarytymdy jaýap almağanyna yza bolğan Maıbasar, endi, Qulynshaqtardy burynğy keýdege salyp qorqytyp, yğyryp jibermek boldy.
 - Ýa, Qulynshaq aqsaqal, kóshpesin degen myrzańnyń sálemin aıttym.
Kóshpe dep ózim aıtyp otyrmyn. Jete aıttym, aryla aıttym. Endi kóshpeıim degen sertińdi ber, qysqasy! Sonyńdy estımin de, júremin! - degende Qulynshaq qatýlanyp, jalt qarap:
 - Endeshe, meniń de sózim qysqa, Maıbasar. Toıdym, boldym! Kóshemin! -dep, bir-aq kesti.
Úı ishi bul sózdiń tusynda tegis ajyraıysyp, ańtaryla qarasyp qap edi.
Maıbasar qatty ajarğa minip, qamshysynyń sabymen syrmaqty soqqylap otyryp:
 - Qutyrtyp otyr ğoı! Bararyń kim, bilemin! "Pana bolýğa jaraımyn, jasqanba" dep otyr ğoı! Biraq, alyp kórsin irgemnen kep! Qoıny-qoltyğy keń neme eken ğoı Baıdaly, Baısal. Endeshe kók tuqyldy, muzdaı súńgini sol myrzalardyń óz etine qadarmyn! - dep, qalshyldap ketti. Kózderinen ot shashyp, oınaqshyta qarap: - Keshegi Toqpambettegideı qondaryn túrip qoıyp, jalańashtap turyp, sazaıyn beremin! - dedi.
Bes qasqanyń eń yzaqor, ottysy Sadyrbaı edi. Ol yrğala túsip, qatty demikti de:
 - Qoı, shyraq, qoı myrza sol báleden abyroı tapqany az edi ğoı, atamaı-aq qoısańshy! - dedi.
Dál osy kezde qasynda eki jigiti bar Pusharbaı kep kirdi.
Bul Pusharbaı byltyr Toqpambette Bójeıge ara túsem dep, Qunanbaıdan taıaq jegen. Biraq Baısal men bar Kótibaqtyń Jigitek jağyna shyğýyna sebep bolğan Pusharbaı. Qalyń qońyr saqaldy, mol deneli Pusharbaı ol yzasyn umytpağan bolatyn.
Osy Pusharbaılar úıge kep kirisimen, bes qasqanyń bári de tegis qozğalaqtap, áldenege ázirlengendeı, qomdanyp qalysty. Tysta da bógde kisilerdiń tyqyry bilingen sııaqty. Jorğa Jumabaı ishinen:
"Bu ne qylğan júris? Álpetteri qalaı edi?" - dep, Maıbasarğa qaraı berip edi.
Syrttan bir qatty zildi daýys:
 - Ýa, úıde kim bar! - dedi.
Pusharbaı soğan eleń etip, sańq etip daýystap:
 - Ýa, men bar! - dedi.
Súıtkende, esikten Manas bastağan on shaqty jigit asyğa-asyğa kirip keldi de, tórge qaraı tap berdi. Bağanadan osy sátti kútken Sadyrbaı, Muńsyzbaılar jáne Pusharbaı da Maıbasarğa tap berdi.
Maıbasar:
 - Tart! - dep, aqyryp qap, otyrğan boıda qamshy silteı berip edi, Sadyrbaı bas salyp, shalqasynan túsirdi de, tizerlep aldy.
Qalğan úsheýin ózgeler de búkteı tústi. Atshabar emes sumdyq úlkeni endi keldi.
Pusharbaı, Sadyrbaı, Muńsyzbaılar bop, Maıbasarğa myqtap dúre soqty.
Ózge joldastary da sony kóre bastap edi. Jalğyz Qudaıberdini ğana Qulynshaq qorğap qap, óz qasyna súırep ap, basyn etegimen jaýyp, urğyzbady.
Maıbasardy únsiz sabap júrgen Sadyrbaılar bir ýaqytta:
 - Tysqa alyp shyq! Júr, alyp shyq! - dep, tysqa súırep shyğardy.
Sol ýaqytta Sadyrbaı aığaılap:
 - Bul jańa "qondaryńdy túrip qoıyp sorlatam", dep sert bergen. Baıdaly, Baısalğa sony istemek bolğan. Al munyki sóz edi. Kel, bizdiki is bolsyn! Shesh, sypyr kıimin! - dep, tap berdi de, Maıbasardyn etik shalbaryn túgel sypyryp, tyrdaı jalańashtap aldy. Sodan soń syrtynan qoıyp jiberip, etpetinen túsirip, basyp jatyp:
 - Sen ne qylmadyń osy? Neden astyń áli osy? - dedi túıgilep otyryp. -Masqara qyp, qor etkende, bylaı eteıin men seni! - dep, Maıbasardy etpetinen tizerlep saldy da, - kók súńgi dep eń ğoı! Má, kók súńgi! - dep Maıbasardyń jalańashtanyp turğan quıryğynyń arasyna túıeniń qatqan qumalağyn batyryp-batyryp jiberdi.
 - Namysyń bolsa, ól osy qorlyqtan, ól osy mazaqtan! - dep teýip qaldy.
Qunanbaıdyń inisi men balasyn osylaısha qorlap, sabağan Qulynshaq aýyly, dál osy túnde úılerin jyğyp, kóshe jóneldi. Bağana keshten berli Manas arqyly habarlanğan qalyń Jigitek, Kótibaq, bul aýyldyń kóshi jóneler kezde, lek-lek bolyp kep, qaýmalap, qoshemettep alyp ketti. Sol túnde Qaraýyl sýynyń ar jağyna shyğaryp, ózderiniń tobyna Torğaıdyń talaı aýlyn qosyp ap edi.
Maıbasarlardy tek kósh jónelip, uzap ketken soń ğana bosatqan. Olar attaryn kún shyğa taýyp, Qunanbaı aldyna - Jıdebaığa túske jaqyn ğana jetti. Qunanbaıdyń bar aýyldary Jıdebaıda bolatyn. Aınalasy on shaqyrymdaı Shıqoryqta: Yrğyzbaı, Topaı, Jýantaıaq, Qarabatyrdyń da qalyń aýyldary ıin tirese otyrğan.
"Maıbasar men Qudaıberdini Jigitek sabapty. Qulynshaq aýlyn zorlyqpen tartyp, kóshirip áketipti" degen habar bul elderge lezde tarady.
Qunanbaıdyń tyğyz bergen buıryğy boıynsha, bir shaı qaınatym arasynda, júz elýdeı jigit atqa mindi. Qol basy - Yzğutty, Jaqyp jáne Qunanbaıdyń ózi.
Jigitektiń kósh-qonynan habar alyp otyrğan Qunanbaı, dál tús kezinde mynaý ázir turğan qolğa buıryq etti. Tegis atqa qondyryp:
 - Shapqan jaqsy bolsa, tartyp alğan jol bolsa, kózi kórsin! Shap! Shaýyp, tıip alyp kelińder anaý ketip bara jatqan Jigitek kóshin! - dedi. Qalyń qolyn Musaqul jaqqa qıys ótip bara jatqan bir úlken kóshke qaraı qaptatyp jiberdi.
Tutqıyldan tıisken qol bul kósh kimniń kóshi ekenin ańğarmağan. Qunanbaı da ashýmen aldy-artyn eskermepti. "Áıteýir Jigitek kóshi bolsa, boldy!" degen.
Kósh Jigitektiki ekeni ras boldy. Biraq sonyń ishindegi qaraly kósh Bójeı kóshi bop shyqty.
Qunanbaı qoldy qaptatyp jiberip, ózi artta qalğan. Jasanyp shapqan qol kóshtegi erkekterdi soıyldap, byqpyrt tıgendeı qyp, qashyryp tozdyrdy da, jylqy, sıyr ataýlyny tıip aldy. Biraq dál kóshtiń ózin ustap, buryp áketpek bop kelgende, Bójeı kóshi ekenin tanyp, qoldyń aldyńğy jağynda kele jatqan Yzğutty men Jaqyp taıqyp ketti. Ózge jigitterin de tıgizbedi. Tul atty jetektegen qos qyz mizbaqpaı daýys aıtyp tarta berdi. Bójeıdiń báıbishesi ğana atynyń basyn irkin, túıelerin toqtatyp turyp:
 - Ýaı, qara bet! Kórinde ókir shetińnen, qaraly kóshke shapqan qara bet! -dedi.
Bójeı kóshi ekenin Qunanbaı bilisimen:
 - Endeshe kóshti shappańdar! Biraq sol turğan jerge qonsyn, ilgeri baspasyn! - dedi.
Bójeı kóshi irkilip ıirildi de, Musaqulğa qonyp qaldy. Qunanbaı qoly qaıta serpildi.
"Bójeıdiń qaraly kóshine shaýypty! Óli arýaqty da qorlapty!" degen habar osy kúni ana jaqtyń barlyq aýyldaryna tarady. Kóshten bastap, tún boıy barlyq erkek kindikti aspap saılap, atqa qondy. Jasaqtyń jıylatyn ortasy Musaqul, dál sol Bójeı aýlynyń ústi, Qunanbaığa qarsy beldesýge shydap, qol jığyzyp otyrğan Baıdaly, Baısal boldy.
Osy túnde Qunanbaı qoly da damylsyz ağylyp kep, Jıdebaığa jıylyp jatty. Musaqul, Jıdebaı arasy úsh-aq shaqyrym. Osy eki qoryq úlken maıdannyń orny bolýğa aınaldy. Qunanbaı jaqyn mańdağy rýlardan basqa, Qydyr men Shunaı, Doğalań sııaqty taýlardy meken etken Toğalaq, Ánet, Bákendi de shaqyrtyp, qos-qos atpen shapqynshylar ushyrtqan.
Baıdaly, Baısal bolsa: Jigitek, Kótibaq, Bókenshini túgel atqa mingizýmen qabat, Qarataıdyń eli Kókshege de, odan arğy bir qalyń rý - Myrza, Mamaığa kisi shaptyrğan. Jasağyna bul shaqyrğany Tobyqty ishinde alystap baryp týysatyn ağaıyn. Tobyqtydan birer ata beri "Qońyr" degen sheshe uranyn shaqyrğanda baryp, mynalarmen týysýshy edi.
Baıdalynyń bir qamy osy bolsa, ekinshi úlken isi dál osy túnde Túsipti Qarqaralyğa jóneltý boldy. Qasyna bes jigit qosyp, qaltalaryna qalyńdap aqsha saldy. Qos-qosardan sáıgúlikter jetektep, ásirese óz rýlarynyń mór ıesi adamdaryna mórlerin bastyryp, otyzdan asa "pirğaýar" jasatyp, Qunanbaı ústinen myqty shağym saılatyp berdi.
Osynyń bárin tyğyz ázirletip, Qunanbaıdy: "El búldirdi, qaraly kóshti shapty. Tobyqtyny qalyń soğys qyrğynğa salyp otyr!" degizip kezep berdi de, Túsipti jedel jóneltti.
Baıdaly mindeti endi ne de bolsa, qaıyspaı qasarysý, qaıtpaı soğysý.
Tań atysymen Qunanbaıdyń Jıdebaığa jıylğan qalyń qoly atoı berip, júıtkip josyp, shandata shapty. Bul qoldyń moldyğy ersi eken.
Baıdaly, Baısal, Súıindikter de attaryna lezde minip, óz qoldaryna uran saldy.
Bul jaq ta qamsyz emes. At beldeýde, soıyl, shoqpar ázir bolatyn.
Qunanbaı qolyna qarsy bular da jasqanbaı, taımaı shapty.
Eki jaq shańdatyp shýlap, soıyl, naızalaryn zor aıdynmen kóterisip, betpe-bet shabysyp keldi de, japyr-jupyr bir-bir aralasyp, shart-shurt urysyp ótti.
"Musaqul soğysy" dep at alyp, keıin Tobyqtynyń talaı zaman esinen ketpeıtin osy soğys eki jaqtan eń keminde myń-myńnan ásker shyğardy. Kisige den bolmağan Qunanbaı jağy talaı ret qaptasa da toıtarylyp qaıta qaıtyp tur. Árbir shabýyldağan qaqtyğysta onnan, besten qulap túsken jaralylardy eki jaq jıyp áketisedi.
Alğashqy kún kóp qarjassa da, jeńise almağan qoldar keshke jaqyn keıin-keıin sheginisti.
Kelesi kúni, tağy osyndaı, birin-biri qashyra almağan, jeńise almağan sharpysýmen ótti.
Kópten búıtip nasyrğa shaýyp kórmegen úlken joıqyn soğys, úshinshi kúnge qaraı ketip edi. Dál osy kúnniń tús kezinde Qunanbaı júz elýdeı atpal azamatqa eń júırik attardy mingizip, qoldaryna, tegis soıyldaryn tastatyp, aıbalta, naıza bergizdi. Eki kúndeı jeńgizbegen Jigitekke qany qaınap, óshigip órshelenip alğan. Endi qan shyğara soqtyqpaq boldy. Qoly qatty, kegi kúshti Qunanbaı jeńgende osymen jeńbek.
Áýeli soıyl, shoqparly kisilerin kúndegideı jiberip, ádeıi qasha urys saldyryp turdy. Ana jaqtyń ólermenderin ekilendirip, qozdyryp almaq.
Aıtqandaı, Jigitek, Kótibaqpen ekshelip shyğyp, ekpindeı qýatyn aınymas toptar aıqyndanyp qaldy. Onyń basy Balağaz, Qulynshaqtyń "bes qasqasy".
Kótibaqtan Pusharbaı, Qareke degender. Osylar bir ret Qunanbaı turğan tóbege taman asa basymdap etpettep kelgen kezde bağanadan tasada ustap turğan irikti tobyn Qunanbaı qaptatyp kep qosyp jiberdi. Ózi de shaýyp edi.
Aıbaltaly, naızaly toptyń basy er Yzğutty bolatyn. Bular aralasty da, Jigitek jağyn eriksiz qashyryp, bastyra jóneldi. Qýa soğysqanda on shaqty jigitti shanshyp túsirdi. Yzğutty óz qolyndağy aıbaltamen Pusharbaıdy kezeı qýyp edi. Aradan qorğamaq bolğan Qareke kep kılikkende, Yzğutty sony qulashtap kep, bastan shapty. Jasqanyp qalğan Qarekeniń dál basyna aıbalta tımedi, biraq murnyn shaýyp tústi. Omyraýynyń bárin ağyl-tegil qan japqan Qareke Pusharbaıdyń kóz aldynda shaýyp kele jatyp, jumarlana qulady.
Jigitekter qutqara da almady. Jasqanyp qasha berdi. Jaý qashtynyń aldy osy.
Qunanbaı endi bastyryp omyraýlap, "Bar Jigitek qolyn qashyramyn" dep, ekpindep kele jatyr.
Biraq dál osy kezde Jigitek qolynyń art jağyndağy Aqadyr jaqtan qalyń býdaq shań shyqty. Shań ğana emes, adyrdyń qulaı berisinen seldeı qaptap, josytyp kele jatqan qalyń qol eken.
Aldynda "Jigitek Qońyrğa kisi shaptyrypty. Mamaı kóp jasağymen keledi dep dámelenip tur!" degen sybysty Qunanbaı jağy bir jansyzdan esitken-di. Mamaı kelse, Jigitek jağy basymdap ketkeli tur. Búgingi kúnniń úlken qaýpi sol. Jańa ğana Qunanbaı aılasy iske asyp, jaýdy jypyra bergende, myna Mamaıdyń qoly kórinip qalğany qýğynshylardyń júregin qatty shaılyqtyrdy. Yzğuttylar eriksiz irkilip tartyna berdi. Úıtkeni anaý taýdan ağylğan nópirdiń san mólsheri de bir bes júzden kem emes.
Qunanbaı qoly toqtap qaldy. Toqtasymen keıin syrğı berdi. Biraq buğan oraı, Jigitek te órshelenip qaıta qýmady.
Qyzyp soğysatyn kezde eki jaq jaı ğana aırylysty. Qunanbaı bul kúni qatty aldanğanyn bilgen joq. Bilse, ol jańağy qaptağan betinde Jigitekti jeńetin edi.
Úshinshi kúngi soğysta, Qunanbaı tásil oılağan kezde, Baıdaly da bir esep tapqan. Osy úshinshi kúndi ol da jeńis kúnine aınaldyram dep oılağan.
Sonymen, bir jaqtan "Qońyr keledi!" degen daqbyrtty taratyp jatyp, ekinshiden, ózderiniń jaqyn aýyldarynyń barlyq túıesin jığyzyp ap, qyrğyn soğys ústinde, Aqadyrdan qatty qýdyryp, qulata aıdatqan bolatyn. Jańağy Qunanbaı jağyn taısaldyrğan qalyń sel, qol emes, sol túıeler eken.
Ony bilgen Qunanbaı joq. Qatty shabýyldan Qunanbaılardyń ózderi irkilip qaıtqan soń, olardy qaıta qýýğa Jigitek qolynda naıza, aıbalta az bolğan soń, Baıdaly óz kisilerin arandatpady.
Sonymen, úshinshi kúnniń keshinde "Musaqul soğysy" aıaqtaldy. Aıaqtağanda, Qunanbaı jeńe almaı, Jigitek bolsa qarsylasýğa, beldesýge ábden jaraıtynyn kórsetip aıaqtady. Qol qımyly únemi em bolmaıtyny kórindi. Qarsysyna shyqqan eldiń myqty shebinen Qunanbaıdyń júregi shaılyğyp qaldy.
Julysqan maıdan tarqady. Biraq, eki jaqtyń da gýildegen sózder, daqpyrt-laqaby, qyzý keńes, uzaq áńgimeleri "laý-laý" etip, atraptyń barshasyna tarap jatty.
Dál soğystyń basshylary - Jigitek pen Qunanbaı jağyn alğanda Baıdalylar basymdaı sóılep, shoqtyqtanyp qalğandaı. Qunanbaı aınalasy kóbinshe únsiz. Sýyq ashýmen tomsaryp, tomyrylğan tárizdi. Osynyń ózi de bul jaqtyń oıdağysy bolmağanyna aığaq.
Endigi istiń aılasy ne? Týlap shyğyp, shanshyp alysqan eldi qalaı bağyndyrmaq kerek? Qunanbaı osy oılardyń sońynda.
Arada on kún ótti. Qımylsyz, qareketsiz jym-jyrt on kún. Ana jaq:
"Qunanbaıdyń taýy shağyldy, taýany qaıtty" dep, masaırap, jamyrasyp jatyr. Bir-birine qonaqqa barysý, "aqsarbas, kókqasqa" aıtysyp batalasý, tamyrlasyp dostasý kóp. Tipti osy qosylysqan qýanysh ústinde, bireýmen bireý quda bolysý da kóbeıe bastağan.
Jigitek jağynyń bul qýanyshy tekke ketpedi. Túsiptiń ketkenine onynshy kún boldy degende, Tobyqty ishine, dál Qunanbaı aýlyna Qarqaralydan on bes qazaq-orys kep tústi. Solar Qunanbaı aýlyna kelgende, Túsip te Jigitek ishine jetti. Ap-anyq, sonyń aryzymen Qunanbaıdy tergeýge shyqqan ulyq jańağydaı qarýly qolmen kepti.
Kelgen áskerdiń basy Chernov degen sheneýnik. Qarqaralydağy Maıyrdyń tapsyrýy boıynsha, kórpisten kelgen osy sheneýnik ózi shyğypty.
Ulyqqa arnap Jıdebaı, Musaquldyń eki arasyna on shaqty úı tigildi.
Sol ulyq úsh kún jatyp tergeý júrgizdi. Kelgen betten-aq suğyn qadağany Qunanbaı. Ashyp aıtpasa da, bunyń ajary Qunanbaıdy ağa sultan dep qaramaıdy. Endi tergelýshi aıypker dep bağalağandaı. Yńğaı solaı ekenin uqqan soń, Jigitek, Bókenshi, Borsaq, Kótibaq barshasy da Qunanbaı ústinen shağym aıta bastady.
"Erýlige qarýly" etip, Qunanbaı jağy da, anaý elderdiń basty adamdaryn kinálap: "Kisi óltirdi! Aýyl shapty, jer órtedi, býaz qatynnyń balasyn túsirdi!" dep, neshe alýan oıdan shyğarğan sumdyq jalalardy jaýyp jatty.
"Sol tentektermen alysqan Qunanbaı ondaılyq búlik elder kezinde qylmysty atandy, jaý atandy" dep, Qunanbaıdy qııalap kep aqtap jatty.
Ulyq bul arada baılaý jasağan joq Eki jaqtyń aryzdaryn tyńdap, tizip aldy da, úshinshi kún keshke Qunanbaığa:
 - Qarqaralyğa bizben birge erteń erte júresiń, qamdan, - dedi.
Bul anyq jaman belgi. Qunanbaı ulyqtan qaıtysymen, osy túnde ózine tán jaqynnan on kisi shaqyryp, keńes qurdy.
Bul jıynda Yzğutty, Jaqyp, Maıbasar sııaqty úlkender jáne baladan Qudaıberdi, Abaı bar.
Keńesti Qunanbaı ózi jetelep, alda turğan úlken qaýypty aıtty. Biren-saran, Yrsaı sııaqty bosań qarttar jylaıyn dep edi, Qunanbaı zekip:
 -Kórsetpe, túge, kóz jasyńdy! Qolyńnan keler bolsa, aqyl qos! Kómek aıt!
 - dedi.
Bul jıynda sheshendik sap, keleli sóz sóıleıtin oryn joq. Tek baılaý aıtyp, is qamyn oılaý qajet.
Sonyń ózinde de mynaý óńsheń toğyshar, borkemik ağaıyn jol nusqap, jón kórsete almaı irkilip otyr. Kóbiniń osyndaı ańğaryn tanyğan Qunanbaı eńdigi aqyldy ózi aıtyp:
 - Is ulyqtyń tergeýine ketedi. Endigi bále qağazda. Qağaz degen abyroı, ataq, baq, bedelge qaraı ma? Shamalaryń kelse, ana jaqtyń aryzyn tyı. Bardy salyp sony toqtatyp kórińder. Artymnan aryz barmasyn! - dedi.
Munyń aılasy ne bolatynyn da mynaý buıyğy kóp bala ağaıyn taba alatyn emes. Sheshilgen kisi shyğa almady.
Abaı áke qasyndağy bul toptyń qystalańda sonshalyq  tatymsyz ekenin dál osy keshte anyq kórdi.
Aqyl aıtyp, máslıhat berýden buryn tartynyp kelse de, qazir Abaı oıyndağysyn aıtpaq boldy.
 - Aryz barmas úshin, jaýyğyp otyrğan ağaıynnyń kóńilin tabý kerek qoı!
Qunanbaı buğan sýyq qarady, jaqtyrmady.
 - Aıağyna jyğyl deımisiń?
 - Joq. Biraq alğandy qaıta oraılap, esesin túgendeý kerek. Sonymen kóńilin taýyp toqtatpasa, aryzdy toqtatar basqa shara joq!
Qunanbaı munyń sóziniń tórkinin uqty da, ózgeler ne der eken degendeı, úndemeı tosyp qaldy.
Abaı aqyly basqalarğa da qonğandaı boldy. Bári de kúmiljip, jağalatyp sóılep otyryp, osyğan soğa berdi.
Anyqtap aıtqan Yzğutty ğana:
 - Jigitektiń de, Bókenshi, Kótibaqtyń da óksigi jer ğoı. Qystaý ğoı. Sol jónde eselesi toqtaý taýyp kóremiz de, qaıtemiz!
Taratyp, kóp aıtýğa keletin sóz emes, bastan-aıaq mánin oılasa, bul ózi Jigitekten keshirim surağan sóz.
Qysqasy, soğan bardy berip, jalyný degen sóz. Qunanbaı qorlanyp, kúıip otyrsa da, osyğan kónetin boldy.
 - Jermen, malmen tynatyn kóńili bolsa, jesin de tynsyn! Qor qylyp, ıtshilegen ómir ğoı! - dep, toqyrap qaldy.
Osymen kópti taratyp jiberdi de, Jaqyp pen Maıbasar, Yzğuttyny ğana ońasha alyp qalyp, endigi dáneker bolatyn kisilerdi aıtty.
Jaýğa jalynbaq ońaı emes, Baıdalynyń ózderine týra bara ma? Ol kishireıgen ústine, erekshe batatyn qorlyq. Biraq mynaý aqyl tappas ağaıyn soğan da baryp qalýğa bolady.
Sol jağyn eskergen Qunanbaı arağa túsetin kisilerdi atap berdi... Bunyń biri - Toğalaq ishindegi myqty jas Baığulaq. Ekinshisi - Qunanbaığa araz bolsa da, keshe Jigitektiń jasağyna kelmeı qalğan Kókshe - Qarataı. Ara ağaıyn dep osy ekeýin alý kerek. Baıdalyğa solardy salý qajet. Baılaý osy boldy.
Teginde bul ekeýiniń qıyny Qarataı edi. Onyń Qunanbaığa dos bop júrip, qatty ókpelep ketkeni bar. Sol Qarataığa aıt dep, Qunanbaı bir sálem joldady.
Sálemi:
 - Ólmesek áli talaı kórisermiz. Tirige tiriniń isi túsetin kúnder bolar.
Kórisýge kún jaqsy bolsyn! Aıtarym sol-aq, - degen.
Kelesi kún Qunanbaı aýyl, aýdanymen, bala-shağalarymen úndemeı kóristi de, ulyqtarğa erip, atqa mindi. Qasyna ertken bes jigiti bar. Sonyń ishindegi eń senimdisi Myrzahan. Bul bala kúnnen Qunanbaıdyń jigiti bop, qabysyp ketken adam. Aıanar jany joq. Tuqymy Eskene degen alys rý bolsa da, qystalańda Qunanbaıdyń anyq senetin jigiti osy.
Qunanbaı el ishinen júrip ketti. Ulyqtar da tegis ketti. Biraq, keshegi osy eldiń ulyğy bolğan ağa sultanğa endi ne isteıtinin aıtpaı ketti. Túsire me, tipti ornynda qaldyra ma? Onysyn da sezdirgen joq. Baıdalylar baryn salyp, tym qursa osy jağyn bilmek edi.
Biraq, áıteýir, keshe el shaýyp yğyr qyp otyrğan Qunanbaı óz yqtııarynsyz dýanğa shaqyrtylyp ketip otyr. Soğysqan, beldesken kúninde jeńe almaı qalğany tağy bar.
Osynyń ózi de Jigitek, Bókenshini qatty qýantqan. Qazirgi kúnder - ol rýlardyń ústi naýryz kúnindeı mára-sára. Aıtshylasqan eldeı oınaq salý, bala-shağa emes, úlkenderdiń ózderine de paıda boldy.
Birlesip qarsylyq kórsetken úsh rý el birjolata qoıyndasyp, qushaqtasa aralasyp jatyr.
Osymen qatar: "Qunanbaıdy elge qaıtartpaımyz, aıdatamyz, ústinen aryzdy aıdap, sý túbine birjolata ketiremiz, Bójeı kegin alamyz! Óli arýaq qarğysyn munyń basyna jetkizemiz!" degen yzğar, qaırat ta kúshti. Aryz, pirgaýarlaryn qamdatyp, tağy sol Túsipti jóneltpek bolysyp ta jatqan.
Biraq osy kezde Qarataı, Baığulaq kep kılikti. Arly-berli kóp yrğap, kóp qajap kep, aryz degendi toqtattyratyn boldy.
Jigitek sóziniń ıesi Baıdaly edi.
Qarataı soğan aýyr salmaq salyp, asylyp kep:
 - Tynbaımyn degendi maquldamaımyz. Ara ağaıyn biz kelip otyrmyz. Bul tynymsyzdyq Qunanbaıdy ókindirip otyr, ánekeı! Odan jer al! Esesi ketip oısyrap qalğan elderińniń qyzylyn toltyr! - degen.
Osy sózder eki-úsh kúnge sozylyp, kóp yrğaqqa túsip júrdi de, aqyry sol Qarataıdyń degeni boldy.
Baıdaly, biraq jer jağynan oıdağysyn buıyrdy. Qunanbaıdyń on jyl boıynda, tirnektep júrip tartyp alğan jerlerinen dál on bes qystaý qaıtyp aldy. Jigitek, Kótibaq, Bókenshi, Torğaı - bári de, áldeneshe qonys, qystaýlardan alysty. Alğanmen, sol tórt rýdyń rý basylary jáne maldy, jýan aýyldary alatyn qystaýlar bop shyqty. "Kóptiń derti, kóptiń joğy" degen "muńnyń" bári, toqyraý jerde sol Baıdaly, Baısal, Súıindikterdiń ózderiniń qystaý basýymen aıaqtalğan. Oğan oraı kópti malmen, soıyspen, at maıy jáne taıynsha-torpaq, soğymmen yrzalağan bolysty. Bul rette beriletin mal-múlikti Yrğyzbaı túgel bólisip kótergen.
Qunanbaı ketken soń on shaqty kún ótkende, bundağy eldiń arasy osylaı bop, ózinshe tynyshtana bastady da, arttan qýa ketken aryz bolmady. Qystaý alyp, mal alğan rý basylar endi elderine osy jeńisteriniń ózin de qýanysh dep qaıta taratty, mol taratty. Arada tağy da áldeneshe kókqasqa aıtyp, kúndiz-tún kól-kósir qyp mal soıyp, qaljyńğa, kúlki aığaığa, án, jyrğa bólenip, uzaq qyzyq kórip jatty.

     3

Urys-qağys basylyp, tirshilik sabasyna kelgeli jurt Jıdebaı, Musaqul sııaqty qystaýlardan ketip, oığa qaraı ilgerilep, kóship kele jatqan.
Ár rý, ár aýyl ózdi-óz kúzekterine qonyp jatyr. Jaılaýdaı, qystaýdaı emes, endi, tarap qonysatyn bolğan. Bul kezde, oqta-tekte bolmasa, qalyń aýyldar azyraq kezdesedi.
Qunanbaı aýyldary da bir-birinen shanjaý-shanjaý bolatyn. Tobyqtynyń keń óris, mol dala, kóp adyrlary osy "baýyr" degen kúzekte. Kúzektiń aq ot, qara otyn qys túspeı malğa jaqsylap jegizip, toıynta túsý úshin, aýyl-aýyldar shashyraı qonğandy tileıdi.
Zereniń aýyly bıylğy kúzekke jyldağydaı uzap ketpedi. Jıdebaıdan úsh kóship Esembaığa jetti de "Kúzemdi osynda alyp, qystaýğa erte qaıtamyz" dep, jurttyń bárinen keıindep qalğan.
Bıylğy kúz asa salqyn. Qara sýyq jeli de, bulyńğyr jaýyny da erte ıektep, mezgilsiz búrseńdep tur. Qys yzğary erte bilinetin bolsa, qystaýğa jaqyn otyrğan artyq. Uljan kári enesi men balalarynyń jaıyn oılap, ádeıi osylaı tartynyp qalğan. Qastarynda kórshi elden úsh qana shağyn aýyl bar.
Abaı ákesi ketkeli úıden shaqqan joq Biraq Jigitek jağynyń jeligin, asyr-saýyğyn, máz-merekesin estip júrgen. Yrğyzbaı jağynan tıgen on bes qystaýdy azýly myqtylar basqanyn bir esitti. Artynan tağy da sol jýandardyń ózderi, ishin-ara áli uğysa almaı, endi birinen biri qyzğanysyp, qyrbaılasyp qalyp júr degendi de esitken. Bundaı habarlarğa Abaı birtúrli synshy úlken jansha qarap, narazy bop kúlýshi edi.
Bójeı namysyn qýğandary shyn bolsa, ol namys, ol ar degen nárseler ońaı ma edi?
Sondaı kirsiz, shetin, aq nárseni jermen, qystaýmen emdeýge bola ma eken?
"El jylady... Eldiń beli taldy. Kóp qysyldy" degenderi káni? Abaı osyny da kóp oılap, asa bir qınalyp, qysylýshy edi. Aqyry ol sherýdiń barlyğy osy adamdardyń óz jemsaýyn toıdyrsa typa-tynysh basyla qalady eken.
Osyndaılardy qazyp oılap, Abaı osy kúzde bar úlkenniń shama-sharqyn tanyp aldy. Tanyğan saıyn basyn shaıqap, qyjaldanyp qoıady. Kóbinese, tanı tyńdap, mysqyl ete kúledi. Sol sebepti: "Jigitek masaırap, shat-shadyman bop jatyr. Biz myrzanyń artynda jabyrqap, ýaıym oılap otyrğanda, olar súısinip, oınaq sap jatyr!" - dep Yrğyzbaı kisileri qorlanğan ýaqytta, kijinip, kúıgen ýaqytta da Abaı onshalyq shimirkenbeıtin. Ásirese, kúıik shegip, qyzğanbaıdy.
Kóbinshe úndemeı, ezý tarta beredi. Osyndaı, bir oq ótpes saýyt taýyp kıgendeı. Kópten bólek, ózinshe oqshaý, qatań ósip kele jatqan tárizdi.
Sońğy kúnder kóbinshe dombyra alyp, móldir kúıler, sulý ánder tarta berýshi edi.
Búgin keshte de at ústinde biraz júrip kep, shesheleriniń úıine kirip, Ğabıthan, Tákejan, Ospan jáne birneshe malshylar otyrğan ýaqytta dombyrany qolğa aldy. Shıraq tartyp otyryp, bir kezde asa bir ótkir mysqyly bar, qyzyq óleń aıtyp shyqty.
Sózi unap qaldy bilem. Uljan: "Bul kimniń óleńi eken ózi?" dep edi. Abaı jaı, shyndap qana:
 - Baıkóksheniki! Sol aıtypty! - dedi.
Óleń Baıkóksheniki emes, óziniki bolatyn.
Osy kúz boıy, ásirese, qys túsip, Jıdebaığa tamğa ornyqqan soń, Abaı dombyrağa qatty zer saldy. Bitkenbaı dombyrashy, Táttimbet dombyrashy degen ataqty kúıshilerdiń tartysyna salyp, buğan dombyra úıretetin kári kúıshiler tabyldy.
Bir jağynan dombyra úırene júrip, Abaı osy kezderde Baıkókshe aıtty degen áldeneshe mysqyl, ázil óleńder estirtip qoıyp júrdi. Qystaýğa kelisimen Ğabıthan molda Ospan men Smağuldy qaıta jıyp oqý bastağan.
Abaı solar qasynda uzaq otyryp, kitap oqıdy. Keıde Babyr, Naýaı, Allaıar sııaqtylardy oqyp-oqyp kep, ózi de qağaz, qaryndash alyp, solarsha birdemeler jazyp ketedi.
"Ğashyq oty, mağshýqa" degen saryndar jetekteı beredi. Ózi áli ómirinde sol kóp estigen mağshýqamen júzdesip, til qatysyp, lázzat alysyp kórmese de kóńilimen asa názik sezinip, dem tartady. Umyttyrmaı, aıyqpaı, lebi tartyp, jatqan bir ystyq jan bar. Ol - arazdyq, jaýlyq ar jağynda. Keshegi tóbeles, alys-julys ataýlynyń or, jyrasynyń ar jağynda qalyp qoığan, alystap turğan - Toğjan. Sony kóp-kóp eske alady. Bıylğy qys boıynda qağazğa jazğan azdy-kópti óleńiniń bárin, qorğanshaq, batylsyz júrekpen soğan arnaıdy. Osy qysta: "Álıf dep aı ıuzińe ğıbrat ettim" degen bir kitapsha sypaıy jyr jazdy.
"Aq etiń appaq eken atqan tańdaı" degen eleńin endi túgel aıaqtady.
Keıde Tákejan, Ğabıthandarğa dombyrağa qosylyp, ándetip aıtyp beretin de boldy.
Oqta-tekte úıden shyqsa, Abaı qara-aýyz sary tazyny ertip, qoıan qýatyn.
Birer ret Shyńğysqa, Qarashoqyğa baryp, Kúnkeniń aýlynda jatyp, Qudaıberdi degen ağasynyń qasynda boldy. Qudaıberdi erte úılengen. Osy qysta onyń úshinshi uly týypty.
Kúnkeniń aýly Qunanbaı týrasynan erterek habarlanyp turady. Buryn ağa sultannyń keńesi ornağan jer osy báıbisheniń aýly bolatyn.
Shyńğystyń bókterimen, bir qabat ishinde qystap otyratyn Yrğyzbaı da, ózge qalyń el de molyraq. Habar-oshar kóp bolatyn sebebi de sol.
Áke habaryn úı ishi surastyra bergende, Abaı ádeıi osynda kelip, ár nárseni estip qaıtatyn. Biraq sol habar úshin kelýmen birge, Abaı Kúnkeniń áralýan, jaısyz minezin de kórýshi edi.
Qunanbaı ketkeli Kúnke Uljanğa kiná taqqyshtap, Abaıdyń kózinshe de ártúrli sózder aıtady. Sonyń úlkeni:
 - Myrzanyń jáıi ne? Ne kúıde júr? Ony oılap Uljan qysylmaıdy ğoı.
Qysylsa, ağaıyndy, eldi jıyp úlken úıdi myrza bardağydaı qan bazar ğyp otyrmas pa edi? Keshse, jurttan oqshaý kóshedi. Qalsa Jıdebaıda jalğyz aýyl qalady. Arttağy elge uıtqy bop, asyn berip, eriniń tileýin tiletip otyrğannyń ornyna, óz tynyshtyğyn súıedi. Bar eldiń kútimi de, shyğyny da bizde.
Taýqymet bizdiń moıynda! - dep jazğyratyn.
Uljannyń atqaminer ataýlyny óz aýlyna jııa bermeıtini ras. Shyńğysta, qalyń el ortasynda bolğandyqtan Kúnkeniń qazan asysy, qonaq shoğyry mol ekeni de ras. Qazir bul úıdiń soıysy Uljan úıinen kóp bolğanğa Kúnke, ásirese kúıinedi. Ol da kúndestiktiń, básekeniń bir qıyn, shytyrman jeri bolatyn.
Mal amalsyz soıylyp, jıi shyğyndap jatyr. Sol shyğyn ósken saıyn ishi aýyryp, eń aqyry osy kezderde Uljandy abysyn-ajynğa da, ağaıyn-jaqyn úlkenge de, tipti bala-shağağa da jamandaı bergish bop edi.
Abaı bul sheshesimen daýlaspaıdy. Aıtqanyn úndemeı, salqyn ğana tyńdaıdy da, sol arada umytýğa tyrysady. Úıtkeni, sheshesi, Kúnke aıtqandy onyń balasy Qudaıberdi aıtpaıdy. Ol árqashan Abaı kelgende qýanyp qarsy alyp, asa qatty baýyr tartady.
Kúnkeniń sózderin Abaı óz sheshesine de jetkizgen emes. Biraq Qarashoqyğa baryp qaıtqan saıyn, úıdiń ońashasyn taýyp, ájesine aıtyp, sonymen aqyldasatyn: Ájesi Kúnke sózderin tyńdap-tyńdap kep:
 - Eleme ol sózdi! Qaı úıdiń qaı jónmen júretinin sol biletin shyğar.
Kúndestik degen sum minezdiń yzğary ğoı! Kúnke men Aığyzdan sondaı byqsyq shyqpaı júre me? Shesheńe aıtpaı-aq qoı, ózim tyıamyn! - degen.
Aıtqanyndaı Zere bir kúni Yzğuttyny shaqyryp ap, Kúnkege ádeıi jumsap, jańağydaı sózderden tyıylsyn degen. "Odan da úndemeı shydap, baıynyń eli-jurtyn, qonaq-qopsysyn syr bermeı sypsyńdamaı kútsin" dedi.
Qunanbaıdyń aýyldary men ağaıynynyń jolaýshyny kútýi uzaqqa sozyldy.
Bul jaqtan alğan on bes qystaýğa Baıdaly, Baısaldar talasa, qyrbaılasa júrip, áldeqashan qonyp alğan. Kúz belgisiz ótti. Qystyń da teń jartysy aýyp barady. Qunanbaı qaıtpaı jatyr. Tek aı saıyn ğana qasyndağy jigitterin kezek-kezek jiberip mal alğyzady. Úılerine ár sharýanyń jóninen sálem aıtady. Amandyğyn bildiredi.
Óz isinen anyq bergen habary: barysymen, ağa sultandyq ornynan túsipti.
Endi sonyń arty ońaı aıyğa ma? Tekserýden dýan jibermeı jatyr dep, qysqa ğana belgi beredi.
Anyğynda Qarqaralyğa jańa ağa sultan saılanğan, Ol buryn bir bolyp túsip qalğan Bókeı tóreniń násili Qusbek. Bul qaıta bolysymen, Qunanbaığa jaqsy qarağan joq. Ótken saılaýdan qalğan kegi bar.
Jáne teginde Baımuryn arqyly Bójeı jağyn ustanyp kelgen kisi.
Ağa sultandar aýyssa da, Maıyr aýyspağan. Ol da Qunanbaığa oń qaramağan kisiniń biri bolatyn. Osy ekeýi Qunanbaı isin kúzden beri sozyp, astyrtyn sholaq qağazdarmen birge Ombyğa, kórpiske bettetip jatqan. Tergeýdi Qunanbaıdyń ózine bildirmeı, solaı aýystyrmaq. Olaı áketse, Qunanbaıdyń aıdalýy da ğajap emes.
Osy jaıyn birer aıda anyq sezgen Qunanbaı Qarqaralydağy janashyry Alshynbaı sııaqty kisilerdi iske qosty.
Arağa Alshynbaı kirisken soń, istiń betin Qusbek jeńilge saımaq bop, bosańsı bastady. Biraq ketip qalğan azyn-aýlaq qağaz bar. Ombydan kelgen sheneýnik pen kómeıi keń Maıyr bar. Osylardyń babyn tabýdy Alshynbaıdyń ózine tapsyrğan. Bunyń arty aqsha, para, úlken-úlken jem degen sóz. Qys túsip, mal arzandady. Semizin elden alğyzýğa jer moıny qashyq. Qunanbaı da, Alshynbaı da aqshadan qysyldy. Sol kezde, qystyń orta tusyna jaqyndağanda, Semeıdiń úlken saýdageri Tinibek baı Qarqaralyğa keldi. Kóp jáshikke teń-teń qyp bul tıep kelgen. Qarqaraly halqynyń barlyq soğym terisin bir ózi baýrap, jıyp alğyzbaqqa kelipti.
Tinibek Qunanbaı men Alshynbaıdy el-eldiń ishindegi óz saýdasyna kerek, myqty tirek dep sanaıtyn. Nesıege bul berip, qoıyn - torpaq, torpağyn - ógiz ğyp, qyzyl eltirisin qunan qoı qyp elden jıyp alý úshin, bul saýdager sol eldiń jýandaryna súıenbekke kerek. Tartyp ta, qorqytyp ta alyp beretin solar. Qunanbaığa osy retpen beıimdelýden basqa, byltyr Semeıde Tinibek quda bolaıyq, jaqyndasaıyq dep te bir qolqa salğan.
Ol kezde Qunanbaı qalanyń saýdagerine qyz berýdi namys kórdi. Jurttyń:
"Ataly jerge bermedi, bulğa berdi" degen ósegi bolar dep te qoryqty.
Jarytyp jaýap bermeı, qur dámelendirip qana ketken.
Qazir aqshadan qysylğan Qunanbaığa Tinibek sol sózin qaıta saldy.
Alshynbaı arağa júrip, eki jağyn quda qyldy. Qunanbaı Mákish degen qyzyn Tinibektiń balasyna atastyratyn boldy.
Osydan soń aqsha sandyğynyń aýzy ashylyp, Maıyrdyń topsasy da bosaı bastağan.
"Ombydan kelgen Chernov degen sheneýnik qıyn bola ma, sol almaı júre me?" dep, Qunanbaı kúdik qyp edi.
Alshynbaı men Qasqa tilmásh eki kesh ońasha aınaldyryp, qonaq qyldy da, jaqsy habar ákeldi. Alshynbaı kúlip kelip:
 - Kúzden beri osyny bir qandy qaqpan kórip júr em. Tileýiń bergir, qulqyn osynyki eken ğoı. Kózdi jumyp qylğı beretinniń ózi osy bop shyqty. Tipti talğar da, tańdar da emes. Ylğı qyzyl ber dep, tağy kerilmeıdi, qyl-qybyrdy qosa jutqyzsań da e-e der emes! - degen.
Sonymen Qunanbaı isi para arqyly ushtalyp boldy da, em-dem istelip jetip, endi qağaz ataýlynyń toqtalyp joıylýy ğana qalyp edi. Dál osy kezde Ombydan buıryq sap etken-di. Buryn jiberilgen bolymsyz qağazdar jóninen kórpis Qunanbaıdy jáne onyń barlyq "jumysyn" Ombyğa ákel dep Maıyrğa buıyrypty.
Qarqaralynyń para jep qoığan bul ulyğy endi qatty qysyldy.
Qunanbaıdyń Ombyğa júrýi daýsyz boldy. Osy ortada Qunanbaı óz aýlyna tağy da kisi shaptyrğan. El ishi Qunanbaı Ombyğa ketedi eken degendi estigende aıdaldy, jazalandy dep túsindi. Jigitek, Bókenshiler: "Qunanbaı kesilip ketipti. Itjekkenge barady" dep bir sóılep: "joq, Tesken taýğa, Temirqan shorağa ketedi" dep bir laýlap, neshe saqqa mingizip jatty.
Qunanbaı dál óziniń úılerine jáne ásirese, sheshesine sálem aıtyp:
"Qoryqpasyn! Bir sapar baryp qaıtsam da, túbi qaıyr bolar!" degen.
Jalğyz-aq, Qunanbaı ne dese de, osy habardan soń Zereniń kúrsini kúsheıdi.
Úndemes ýaıymy, uzaq namazy kóbeıdi. "Jalğyz... jalğyz-aq edi sorly..." dep, keıde namaz arasynda baıqamaı, "kúbir" etip daýystap sóılep te qoıady Alshynbaı, Maıyr, Chernov jáne Tinibek tórteýi Omby buıryğy kelgen soń, eń áýeli Qunanbaıdy sol Ombyğa jóneltý qajet dep tapty.
"Jiberdik" dep, Ombyğa "úkili pochta" jóneltip, Maıyr ózi de qağazdardy alyp ilese shyqpaq. Sodan arğysynyń esebi jolda tabylmaq. Joldan qalsa Ombynyń ózinde bitpek. Qalaı da osy Maıyr ózi baryp qutqaryp qaıtpaqqa sert etti.
Sonymen Qunanbaı júrip ketti. Kóligin, jyly shanasyn, jol azyğyn, qos attaryn shetinen ortan qoldaı qyp saılap aldy. Qoıyn-qonyshqa aqshany da syqap aldy. Qunanbaı qasyna úsh jigit ertip, tartyp ketti.
Biraq ne degenmen Ombyğa qaraı bettegeli Qunanbaı kóńilinde kúdik kóp.
Ásirese, dini bólek, syry bólek Maıyr ğoı dep, parany kóp alsa da, kóp ýáde berse de, sol Maıyrdyń ózine senbeıtin. Dál keterinde Alshynbaı men Tinibekke:
 - Soğan, sol jağyna uqyp bolyńdar. Ábden bardy aıtysyp, ashyq aıtysyp arylyńdar da, meniń artymnan shapqynshy jiberip, habar etińder! - degen.
Bul ýáde boıynsha Alshynbaıdyń pysyq jigiti Kókkóz dál úshinshi kúni Qunanbaıdy qýyp jetti. Kún aıaz bolğanmen, ashyq, jaltyr edi. Shapqynshy qos atpen salt qýyp kelipti. Eki qula aığyrdyń qalyń jaldary tógilip, uzyn kekil men kúlte quıryq bári de qyraýytyp, shańyta túsip, kópsip tur. Baýyr men jondarynan bý burqyraıdy. Qap-qara ter basypty. Qatty shabylğan eken.
Kókkóz Qunanbaıdy shanadan ózi túsirip, qoltyqtap oqshaý shyğaryp aldy da, kóp kúbirlesip, bar sálemdi aıtyp berdi. Azdan soń bul jigit oń sapardy kóp-kóp tilep qala berip, Qunanbaıdyń júrdek troıkasy tağy da tarta jóneldi.
Qasyndağy Myrzahanğa Qunanbaıdyń jalğyz aıtqany:
 - Maıyrdy Kerekýde tosyńdar! Tosyp alyp, sodan ári birge tartyńdar! -dedi.
 - Ózi áıteýir, azbaı ma eken? - dep, Myrzahan qadalyp edi.
 - Azbas! Azyp sonsha ne bopty? - dep, biraz otyra túsip, - biraq áli ózimiz kórsetetin bir qaırat ta bar. Der kezinde aıtarmyn. Belińdi árdaıym bekem býğaısyń! - dedi.
Maıyrdyń nıeti durys bolğanda, osy Ombyğa júrgizgeni qalaı ekenin Myrzahan túsinbeýshi edi. Oğan Qunanbaı:
 - Solaı istelý kerek! Kórpis aldynda ámirin oryndap, meni júrgizgenin, ózi de shyqqanyn, aıtqandy eki qylmağanyn tanytý kerek. Aqtalyp qaıtatyn bolsa, kisige Omby degen osy turğan jer emes pe? Ony kúdik kórme! - degen.
Kerekýde Qunanbaı úsh-tórt kún aıal qylğanda, shaprash Maıyr qýyp jetti.
Kelgen kúni keshke ol Qunanbaıdy ózi túsken páterine shaqyrypty. Qunanbaı qasyna jalğyz Myrzahandy ertip barğan.
Maıyr Kerekýdegi óziniń jaqyn ashnasy Sergeı degen qazağýar kópestikine túsken.
Úı ıelerinen bólek, ońasha sándi bólmede Maıyr Qunanbaı men Myrzahandy qabyl aldy. Ózi Qarqaralyda tilmásh ustağanmen, qazaqshağa ysylyp qalğan bolatyn.
 - Al, Óskenbaıysh myrza, endi seni aıyptaıtyn qağazdardy kórmeksiń ğoı, solaı emes pe? - dedi.
 - Kórset endi! Tek birin qaldyrmaı, bárin kórsetshi!..
 - O-o, men kórsetem! Men seni aldamaımyn, Alshynbaığa ýáde bergem, kórsetem! - dep esikti bekitip, jol sómkesin ashyp qoıyp, býdaq-býdaq qağazdar shyğardy. Qat-qatqyp, kitapsha etip tigip, tizip tastapty. Bir qushaqtaı boldy.
Osy qağazdardy shyğara bergen kezde Qunanbaı tońğan kisi tárizdenip, qaltyraı túsip eki alaqanyn ýqalap:
 - Maıyr, osy úıiń sýyq pa, tońyp otyrmyn. Ot jaqqyzshy! - dedi.
Maıyr azyraq oılana qarap turdy da, kútýshi malaıdy shaqyryp, buıryq berdi.
Qyzmetshi úıge otyn kirgizip, peshtiń qaqpağyn ashyp, mazdatyp jağyp jiberdi. Bul kezde Maıyr eki bótelke kon‘ıak alyp, zakýskasyn shyğaryp, Qunanbaığa usyna túsip ishe bastady.
Qunanbaı Myrzahanğa ishkizip, ózi Maıyrğa: "Ish-ish" dep, usyna túsip, áńgimeni sozyp otyrdy. Azdan soń peshtiń ishi laýlaı janyp qyzyl shoqqa aınalyp kele jatyr eken. Bul ýaqytta Maıyr kon‘ıakty kóbirek qarbytyp jiberip, masaıa bastap edi.
Qunanbaı ústel ústindegi qağazdardy bir túrtip qoıyp:
 - Maıyr, ekeýmiz birge de talaı istestik. Dám-tuzymyz aralasty ğoı. Endi meni aıyptaıtyn basqa qağazdaryń bolsa, bárin túgel shyğar! Túgel kórset!
Tamyrlyğym sol bolsyn! - dedi. Maıyr:
 - Joq endi Óskenbaıysh, qudaı bar ğoı... bári osy! Bir de qağaz qalğan joq!
 - dedi.
Qunanbaı sol ýaqytta ornynan turyp kep, Maıyrdy tý syrtynan qushaqtap, qos qolyn syrtyna topshydan qaıyryp tura qaldy da, Myrzahanğa qatty buıryq etip, peshti basymen nusqap:
 - Tur, Myrzahan! Sal, órte ana qağazdardyń bárin! - dedi.
Maıyr masaıyp qalyp, óz mindetin umytqannan ba, bolmasa, Qunanbaı bir ózgeshe jamandyq etkeli júr dep seskengennen be, áıteýir, bulqynyp, alyspaq tárizdendi. Biraq Qunanbaı jasynda úlken jaýynger, naızager bolğan. Áli de qatty, qaıratty bolatyn. Maıyrdy typyr etkizbedi.
Myrzahan bul ýaqytta bar qağazdy qushaqtap aparyp, otqa toğytyp jatqan.
Maıyr qutyla almasyn bildi de: , - E, Óskenbaıysh, qoısańshy! Zakon dy qaıtesiń. Óskenbaıysh, qoısańshy! -dep, jalynğan tárizdendi. Mastyq pa, kólgirlik pe, aıyrý qıyn. Oqta-tekte julqynğan bop:
 - Osylaı ma edi? Órtemeıik, joq qylmaıyq ta bárin! Men qaıtemin? - dep qoıady.
Biraq osynyń bári onyń shyny emes. Qunanbaığa eń jaqsy septik áreketin áli de buldaı túsip, áli de qymbatqa satpaq. Bul ajardy kópten sezgen Qunanbaı túbinde oraıy kelgende endigi sońğy qımyldy óz qolymen istep kórmek bop, áldeqashan baılağan.
Azdan soń qağazdyń bári lapyldap janyp, tegis órtenip, qap-qara qalyń kúl bop ketti. Myrzahan men Qunanbaı osy ýaqytta peshti japty da, bir-birine qarasyp, úndespeı kúlisip qoıdy. Maıyr oryndyq ústinde uıyqtap qalğan kisiniń qalpynda, shaljıyp, kózin jumyp qapty.
Qunanbaılar buğan: "Qosh, qosh" desti de, shyğyp ketti. Ózgeshe qonaqtary ketisimen Maıyr atqyp turdy. Ózi de, qozğalysy da shyp-shıraq eken. Basyn silkip, "dir" etip, tağy biraz kon‘ıakty tóńkerip ap, iske kiristi.
Endigi serigi osy úıdiń ıesi Sergeı, sol ekeýi erteden baılap qoığan ýáde boıynsha qorağa shyğyp, Sergeıdiń bir kishileý saraıyn órtedi. Saraı ishinde Maıyr minip kelgen úlken shana, azyn-aýlaq qamyt-saıman jáne sol shana ishine tastalğan kıiz, azyn-aýlaq jáshik jáne asa kóp eski qoqsyq qağaz jandy.
Bul isti bilgen, kómektesken Sergeıdiń pysyq "dabernaıy" Mıshka bolatyn.
Sergeı óz qorasynda osyndaı órt shyğarýmen Maıyrdyń jegen parasyn jáne zańğa qarsy istegen qylmysyn japty. Bul is "erýlige qarýly". Byltyr Qarqaralyda qaznanyń pulyn Sergeı myqtap jep baryp, synğan ýaqytta, Maıyr osyndaı jalğan órt salyp, ózi akt jasap, qol qoıyp, Sergeıdi qutqaryp ketken. Mynaý - topas aram aılanyń bári sonyń oraıy bolyp shyqty.
Osy túniniń erteńinde Sergeı, óz qalasynyń belgili jemqor dýan basyna, ózderine málim jolmen kýálik jasatyp, "qağaz órtengenin" Maıyrğa akt qyp, nyqtap bekitip berdi.
Sonymen arada bes kún ótkende, Qunanbaı bir bólek, Maıyr bir bólek bop, Ombydağy kórpiske keldi.
Kórpis keńsesi Qunanbaıdy osy kelgennen on shaqty kún sholaq-sholaq tergedi de, aqyrynda aıypsyz taýyp bosatyp shyğardy. Maıyr bar isin jym-jylas aıaqtap alyp, dýanyna qaıtty.
Sondaı joldarmen aqtalğan Qunanbaı Qarqaralyğa qaıta kelgende, "súıinshi" tilegen shapqynshy Tobyqtyğa qaraı uıtqı shapqan. Qunanbaı ózi aýylğa qaıtýğa asyqpaı, Qarqaralyda tağy da biraz jatty.
Myrzahan Omby saparyn Alshynbaı aýlyna jáne basqa syr shashpaıtyn tileýlesterge úlken ertegi qyp aıtyp júrdi.
Onyń áńgimesinshe, Maıyr barynsha qas edi. Qağazdy, zańdy kórsetip, Qunanbaığa: "Mynamen qurtam, mynamen joq qylam, mynamen qaıtip qutylasyń?" dep tabalap, maqtanyp, jaıyp salğan bop shyqty. Maıyr sondaı qastyğynyń ústine aqymaq, ańğal bolyp ta áńgimelesken. Onysyna senbeıtin tyńdaýshy bolğan joq.
"Tap solaı" desip, bastaryn shulğı-shulğı ılanyp edi. Osymen qatar Qunanbaıdyń "júrek jutqan erligi, aıla-tásili" ózinen-ózi atamaı-aq áıgilenip jatty.
Bul ertegi alğashqy shapqynshymen Qunanbaı aýyldaryna neshe qabat ulğaıyp, órekpip jetti.
Maıyrmen jáne bar Qarqaraly ulyğymen qaıta tabysqan Qunanbaı kóktemge sheıin qaıtpaı jatyp, endi ulyqtyğyn qaıta qýdy. Biraq, budan bylaığysy ağa sultandyq emes.
Qar ketip, kók alğash tebindep shyğyp, jer degdı bastağanda Qunanbaı Qarqaralydan shyğyp, Tobyqtyğa qaıtty. Endigi qaıtysynda Tobyqtynyń starshyny Maıbasardy ornynan túsirip, sonyń ornyna ózi saılanyp qaıtyp kele jatyr.
Bul habary da Qunanbaı dýannan shyqpaı-aq aýyl-aımağyna jetken bolatyn.

     4

Osy kóktemde Abaı kóńili bar dúnıeniń dyrdýynan, bar adamnyń renish, qýanyshynan oqshaý ketken, ońashalanyp ketken bir ózgeshe qupııa syrdyń sońynda edi. Sol syryna Abaı bar júregimen, bar qııal sezimimen shomğan bolatyn. Dombyramen, hatpen de talaı shynshyl jyr aıtty. Jyr emes, jas júrektiń tebirenip tolqyğan syryn aıtty. Biraq, ol ğana emes, aıtylğan jyr az ğana. Aıtqanynyń bári, kóńiliniń bary emes. Áldeqaıda beri jatyr. Eger kókiregin aqtaryp, ishte baryn kórer, tyńdar, iltıpat eter jar bolsa, aıtylyp bolmas, tilmen jetpes ásem saz, sherli naz sonda jatýshy edi. Oıda baryn jetkize almaı, keýdede tynys bitkendeı qusta bolğan shağynda, Abaı qatty sendelip qınalyp ketip: - Iapyrmaý, qaıtem endi? Qol shorqaq, til maqaý! -deıtin. Kóńil sezgenin, tym qursa ózgeniń kózin ılandyrardaı qyp aıta almağanyna kúıedi.
Sol aıtylğan, jazylğan jyrlar áli kúnge Abaıdyń ózinde, óz boıynda.
Atalğan, arnalğan jerine birde-biri jetken joq. Úmit bar ma? O da joq! Tek jalğyz sherlenip, tebirenedi. Tek jalğyz qııal medeýi qulaqqa kep ap-aıqyn soğyp, bir jaqyndap, bir alystap ketetin sholpy syldyry. Atqan tańnyń aqqyzyl shapağyndaı, úlbiregen alqyzyl shuğylasy. Kóz aldynan sol júz ketpeıdi. Umyttyrmaıdy, tastamaıdy.
Kún jylynyp, qar ketýge aınalyp, meırimdi anadaı jarqyrağan jaqsy kún kelgende, Abaı taqat qyla almaı, atyn erttep mine sap, bet qarağan jaqqa taman jortyp ketetin. Bolymsyz syltaýy sary tazy. Aýyldan shyğyp ap, keıde ağyzyp, shaýyp jóneledi. Qoıanğa tazynyń ózi izdep júrip kezdesedi. Abaı onyń áreketin árberden soń umytyp ta ketedi.
Keıde sary tazyny joğaltyp alyp, anda-sanda esine bir-aq túsirip, aığaılap shaqyrğan bolady. Tazysy qalyń qoryq ishinen keı ýaqyt qoıandy aıdap shyğyp jazyqqa shyğaryp, kósilte qýğanğa da, Abaı ańyryp, túsinbegendeı bop, sileıip qarap turyp qalady.
Tağy bir kezde, kóz aldynda qoıandy uıpalaqtap, jetip soğyp, tosyp turğan tazyğa qaramastan, qasynan salğyrt óte beredi.
Ádette ıesi túse qap aıryp alatyn edi, jegizbeıtin edi. Sary tazy endi tańqalyp turyp, aqyrynda Abaı uzap kete bastasa, tynyshsyzdanyp, úre bastaıdy. Onyń da áseri bolmaıdy. Tazy bul minezdi tipti túsinbeı, alasuryp, mazasyzdanyp ıesine bir umtylyp, qoıanğa qaraı bir shaýyp, óz eńbeginiń sonshalyq  qadirsiz bolğanyna qatty qınalğandaı bolady. Abaı bul ýaqytta da shimirkenbeıdi. Sonan soń sary tazy taqýalyqty qonyp, ıesinen bólinip qalyp, jańağy alğan qoıanyn talqan qyp jep, sylqııa toıyp alatyn, aýzy-murny qan-qan bop, ıesin qýyp jetken jerde ğana Abaı óziniń salğyrttyğyn baıqaıdy.
Biraq kóńilindegi kúıiniń jelisin úzbeıdi. Uzaq sulý ándi eltı súıip jyrlağandaı bop, usyna beredi.
Qarsylaı soqqan qońyr jel byltyrdan qalğan sar kódeniń basyn ızetip, buralyp esse, Abaı tymağyn alyp, mańdaıyn tósep, uzaq turady. Shyńğystan, Túıeórkesh, Qaraýyl jaqtan soqqan jel de bir jaqyndyq lep ákelgendeı bola ma? Beıis ústinen soğyp ótken raıys, shafqat jelindeı emirente me? Ras, súıtkendeı bolady.
Bir kúni tağy da barlyq pen buldyr arasyndaı, tirlik pen qııal arasyndaı bir tús tolqynynyń qushağynda japa-jalğyz turğanda qasyna bir salt atty jelip keldi.
Japan túzde oqshaý kelgen jolaýshy Abaıdy selt etkizip, oıatqandaı boldy.
Baıqasa, bir bógde adam. Jas jigit. Abaı ózi qoryqtyń shetinde bir qyratqa taman shyğyp tur edi. Jat jolaýshyğa sýyq qarady. Biraq anaý jigit jymıyp, tanyğandaı bop jyly ushyrap keledi. Jete bere, Abaı atyn atap amandasty.
Abaı endi ğana tanydy. Tanı sala, eki beti dý etip, qyp-qyzyl bop qýanyp ketti.
Bul byltyrğy Toğjan aýlynan qaıtarda Abaı tanysqan Erbol eken.
Óziniń kenet ózgergeninen Abaı qysylyp qaldy.
Biraq Erbol munyń ózgerisin baıqamağan eken.
 - Ań aýlap júrmisiń? Itiń qaıda?
 - It osynda... Jańa osy shıde júr edi... - dep Abaı ıtin endi ğana esine alyp, artyna qarady.
Sary tazy bul ýaqytta shıden shyğyp, jortyp keledi eken. Erbol tazynyń túsine qaraı sala kúlip jiberdi.
 - Jaraıdy, ańshy-aq ekensiń! Osyndaı toq ıtpen ańğa shyğa ma eken?
 - Qoı, toq emes-ti!..
 - Bále, mynaý ne? Búıirin qarashy! Janym-aý, ózi ne jegen? Jańa ğana jepti? - dep, aınala qarap turyp, tósindegi qandy kórdi de: - Óziń ıtińniń ań alğanyn da bilmepsiń ğoı. Mynaý qoıan jepti ğoı! - dedi.
Abaı azdan soń tazyny sóz qylğandy qoıyp, Erboldy basqa áńgimege áketti.
Qasynan jibermeı kóp júrip, uzaq sóılesip, jyly sóılesip kep, aýlyna shaqyrdy.
Erboldyń qoly bos, jaı, aýyl qydyryp júr eken. Abaığa meılinshe kóńildenip erdi.
Osy kezdeskennen bastap, Abaı Erboldy bes kúndeı jibermeı, óz aýlynda qonaq etti. Neshe alýan oıyndar oınady. Áńgimeler aıtysty. Kesh saıyn án salyp, uzaq saýyq qurysty. Sol kúnder ishinde Abaı óz óleńderin de aıtty.
Erbol endigi syrlasy bop aldy. Ómirinde alğash ret osy jigitke Abaı óz júreginiń syryn ashty. "Toğjanğa bildir" dep ashty.
Erbol osydan soń, barlyq Abaı aıtqan óleńderdi jattap ap, jas jigittiń jan sálemin Toğjanğa jetkizbek bop júrip ketti.
Arada aıdan sozylğan úsh kún ótkende, Erbol Jıdebaığa qaıta kep, Abaıdy ertip alyp Shyńğysqa, Túıeórkeshke qaraı tartty.
Abaıdyń jalğyz tilegi bir ğana ońashada júz kórisip sóılesý bolatyn. Sol armanyn Erbol aparyp, áýeli Toğjannyń jeńgesine, Asylbektiń kelinshegine aıtypty. Sálemge aıtqan óleńderin aıtyp beripti. Ol jeńge Toğjanmen barynsha syrlas, tatý bolatyn. Ómirinde áli kúnge qaıyn sińlisi men ózge jigittiń arasyna deldal bop kórmegen-di. Biraq mynaý jol oğan da ózgeshe kórinipti. Erbol da sózge júırik, qolqasyn ótkize biletin, otty, juğymdy jigit.
Áıteýir sol jeńge men Erbol ekeýlep otyryp, Toğjanğa Abaıdyń bar óleńin estirtipti de, aqyrynda, bir jol júz kórisýge kóndiripti.
Taqat, sabyrdan aırylğan Abaı Túıeórkeshke qalaı jetkenin ańğarğan da joq. Ymyrt jabyla bere eki jigit taý ishindegi Erbol aýlyna keldi.
Kishkene kedeı qorada Erboldyń óz úıinen basqa úı joq eken. Bul qystaý Qaraýyl sýynyń ber jağynda, Súıindik qorasy ózenniń ar jağynda bir shaqyrymdaı jerde.
Mań tóbetteri úrip, murjalarynan tútinderi býdaqtap, qaraýytyp, mol dúnıedeı bop turğan baı aýyl. Ieleri Abaığa araz, bóten aýyl. Onda Qunanbaıdyń balasy barýğa jol joq.
Ásirese mynaý kelgen saparynan, qastyq pen qattylyğyn aıamaıdy.
Ádilbek, Asylbekter - bul óńirdiń namysker, myqty jigitteri. Olar jaý ulynyń nıetin bilse, ólerdeı órtenedi.
Sonyń bárin eseptegen eki jigit, tún bolğansha ózenniń osy jağynda qaldy.
Tún kelip, ýádeli ýaqyt ótken soń, Erbol men Abaı jaıaýlap qana arğy jağağa ótti. Aýyl uıqyda, ıtter de tynysh.
Mal qoranyń esigin Erbol eptep ashty da, Abaıdy túıe qoranyń ishine engizip, ózi qarańğyny sıpalap júrip ketti.
Abaı sol qarańğyda tapjylmaı, tynysyn tartyp turğan shaqta, óz júreginiń toqtaýsyz dúrsilin estidi.
Az ýaqytta Erbol qaıta kep, muny qolynan alyp, sybyrlap:
 - Qudaı berdi! Asylbek búgin úıde joq eken! Qazir sonyń otaýyna kiremiz!
 - dedi.
Abaı aqyryn sálem berip, jasaýly otaýğa kirgende, aqquba jeńge tósek janynda tur eken de, Toğjan jerde kórpe ústinde otyr eken. Tabaldyryqtan tórge sheıin jaıylğan ádemi alasha. Tamnyń bar qabyrğasy tuskıiz, jibek kilemmen qaptalypty. Aq jibek shymyldyq bıik súıek tósekti jartylaı qorshap apty.
Abaı amandasyp toqtağanda, sypaıy jeńge buğan jaqyndap kep, tymağyn alyp, belin sheshti.
Toğjan alğashqy mınýtterde qatty qysylyp, óte aqyryn amandasyp, ózgeshe qyzardy. Bir kezde onyń júzi ağara bastap, surlanyp ketedi. Júrek tolqyny men uıalý aralas. Barlyğy da lúpil qaqqan shynshyl qanmen betine shyğyp, syr aıtyp qaıtady. Erbol jastar qysylmasyn degendeı bolyp:
 - Al, men arğy jağağa qaıtyp, atty ázirlep turamyn! - dedi.
Abaı úndemeı basyn ızep, ruqsat etti.
Jeńge de shaı ázirlemek bop tysqa shyqty. Sol ketkennen qaıtqan joq.
Abaı ońasha qalğanda, áýelde qatty qysyldy. Biraq baıqap qarasa Toğjan tipti uıalshaq. Tipti názik, jazyqsyz bala tárizdi. Ózi de basynda ne derin bilmeı, sóz taba almaı, asa qınalğan. Endi oılasa, bul qalypta ekeýi raqat keshti zaıa qyp ótkizetin tárizdi. Az ýaqyt Toğjanğa ıile qarap otyryp:
 - Toğjan, meniń sálemderimdi esittińiz be? Bar sózim sizge arnalğan, sizdi sağynýdan týğan sóz edi, iltıpat qyp eledińiz be? - dedi.
Toğjan ishinen: "iltıpat qylmasam munym ne?" degendeı. Biraq aqyryn jymıyp kúldi de:
 - Esittim, Abaı! Óleńińiz jaqsy eken! - dedi.
 - Men aqyn emes em! Jalğyz-aq siz meni byltyr bir kórgennen-aq qatty tolqynğa saldyńyz. Sodan beri bir ýaqyt umytqan emespin.
 - Umytpadym deısiz, biraq sodan beri bir kelmedińiz ğoı!
 - Qaıtip kelem? El jáıin bilmeısiz be? Bir kórýdiń ózi zar bolmady ma?
 -Ras! - dep, Toğjan qyzara túsip, kózin tómendetti de, - sizdi men bir kórdim.
Kósh jónekeı kórdim... baıqadyńyz ba, bilmeımin!
Abaı ishinen sonshalyq  yrza bop, qýana túsip:
 - Toğjan! Iapyrmaý, jaqsy aıttyńyz-aý! Men sonda: Toqtashy, bir sátke toqtashy!" deı jazdap, zorğa shydap qalyp em. Kórmeı, kórse de elemeı ketti me dep em. Toğjan, sizdi qaıtip umytaıyn? - dep kep, Abaı Toğjannyń ádemi appaq qolyn ustady.
Toğjan qolyn tartyńqyrap, uıaldy da, yğysyp qaldy.
Osy kesh eki jasty bir-birine sonshalyq  súıikti, yntyq etti. Ekeýi tek júz kórisýden, sóılesýden basqa eshbir bóten tilek oılamastaı. Alğash kóriskenderi osy bolsa da, kóp jaılardy aıtysty. Shyn sağynyshty, yntyq jandar bop uğysty.
Tań jaqyndağan kezde ğana jeńge qaıta oraldy. Sol shaı jasaı bastap, tysqa tağy bir shyğyp ketkende, Abaı Toğjanğa jaqyndap kep, úndemeı ğana betinen súıdi. Toğjan ottaı janyp, qyp-qyzyl bop ketip, álsiz ğana qorğanyp, Abaıdyń júzin eki alaqanymen qysyp, keıin shegindire berdi. Qarsylyq emes, uıalý edi. Abaı qaıta umtylyp, qatty qushaqtap kep, Toğjandy oń kózinen uzaq súıip turdy. Bul sátte Toğjannyń álsiz qarsylyğy da sezilgen joq.
Jigit súıip turğanda, Toğjan aqyryn ğana qymsynyp, ystyq betin Abaıdyń betine basty, súıtti de tez bosap ketti.
Abaı:
 - Sáýlem! - dep baryp, qushağyn jazdy. Osy, kezde jeńge tystan kelip:
 - Oıpyrmaı, qalqam Abaı-aı, qıyn bolmasa ıgi edi! Sý túsip ketipti!
Qaraýyl sýy túsip ketipti! Atyń qaıda edi?, - dedi.
Jeńgeniń úrkip kelgen habary mynaý kúıdiń ústine Abaıdy shoshyta alğan joq. Biraq Toğjan qysylyp, qınalyp ketti.
 - Ne deıdi? Sýdan qalaı ótesiz, Abaı, atyńyz qaıda? Bul jaqta qaıtip qalasyz? - dep, súıgen dosynyń basyna túsken qıynshylyqty jas qyz sonshalyq tiksinip qarsy aldy.
Abaı endi ańğardy. Aty ar jaqta, ózi jalğyz. Qaraýyl sýy tentek. Bul aýylda qalýy tipti múmkin emes. Endi bógelse qolğa túsedi. Qolğa túspese de, ózen boıynda tań atysymen kózge túsedi. Ol da ońaı emes. Úıtkeni bul óńirde, ásirese ózenniń bul jağynda, Abaıdy dos kórer, jaqyn tartar bir jan joq.
Osy jaıdy ańğaryp, ásirese, mynadaı jaqsy qabyl alğan jas áıelderdi qaýypqa ushyratpaıyn dep, Abaı tez kıinip, qoshtasty da, shyğa berdi.
Dál keter kezde, jeńge shapan jamylyp, esik ashyp, aldynan shyğa berip edi. Abaı úıde qalğan Toğjannyń qolyn qysyp turyp:
 - Qoryqpa, Toğjan! Birdeme ğyp ótermin! Al, óziń endigi bar habardy Erboldan tos! - dedi.
Toğjan Abaıdyń omyraýyna aq saýsaqtaryn salyp, jabysyńqyrap turyp:
 - Qosh, umytpa! - dedi.
Sypaıy, maıda minezdi jaqsy jeńge Abaıdy qarańğy qoranyń ishinde jetektep ap, qaqpağa ákeldi de:
 - Al, qalqam, jer tar, ýaqyt tyğyz boldy. Biraq tileýles dostaryń bar ekenin kórdiń ğoı. Eske ala júr! Tek myna sýdan baıqap ót! Qosh! - dedi.
Abaı jeńgeniń eki qolyn qapsyra ustap turyp:
 - Jeńeshetaı, umytpaspyn! Ólsem de umytpaspyn osy jaqsylyğyńdy! -dep qoshtasty da, kishkene esikti aqyryn ashyp, jaı salmaqpen basyp júrip ketti.
Abaı oıy jańağy ózimen qoshtasqan ğazız jandarmen birge boldy.
Solardyń júzderi kóz aldynda. Kókiregi tolğan nur sáýledeı, sheksiz bir qýanysh, anyq baqyt tynysy bar.
Aldynan qatty gúrildep soqqan ózgeshe tasqyn estilip jatsa da, ony elemegen.
Endi mine sol tasqynnyń qasyna keldi. Taý ózeni buzylyp, tentek qula sý sharasynan shyğypty. Keıde tas satyrlap, keıde muz kútirlep, sýsyldaı túsip, jóńkilip ketip jatyr.
Jağada biraz turyp, haldy ańğardy. Jaıaý ótem deýge bolatyn emes.
Baıqasa, tań qylańdap atyp qapty. Ózendi quldap seldir toğaı ishine kirip, arly-berli júrip kórdi. Tabar aıla joq. Bógelgen saıyn tań shapaqtap atyp, aınala aıqyn kórinip keledi. El turyp, tysqa shyğysymen, mynaý ózenniń ağysyn kórgeli kele bastaıdy. Ásirese, malqorada az uıyqtaıtyn úlkender, erkekter aldymen keledi. Súıindik aýlynyń mańynan jaıaý júrgen Qunanbaı balasyn tapsa, sezigi bireý-aq bolady.
Abaı sonda da qoryqqan joq Júregin kernegen qýanysh bir sátke de muny tastap, qaýip astyna batqan joq. Jas basyna áli kúnge mundaı qysylshań hal túsip kórmegen bolsa da, Abaı óz-ózine ğajap boldy. Tipti kóp júris alyp, ysylğan kisideı saspaıdy, qymsynbaıdy.
Sırek taldyń arasyna shala jasyrynyp, daldalap turyp, Erbol qystaýy jaqqa kóz tastady. Baıqasa, bireý arğy jağadan erbeńdep, asyğyp keledi eken.
Beti qısyqtaý, joğary taman.
Abaı daýystap: - Erbol! E-eı, Erbol! - dep ún qatty.
Kele jatqan Erbol eken. Abaığa qaraı qolyn silkip: "buq" degendeı belgi jasady. Abaı buqqan joq, tosyp qaldy.
Qaraýyl sýy qatty tasyp jatqanmen, ensiz bolatyn. Erbol arğy jağağa qup-qý bop, qorqyp júgirip keldi. Ózi ushyratqandaı jaman qysylğan eken.
Abaı shoshydy ma dep te qınalğan.
Biraq Abaı munyń tusyna taman kep turyp, aqsııa kúldi de:
 - Al, qutqar endi! Myna Qaraýyl qolğa túsireıin dep tur! - dedi.
Erbol jardyń bıik jerinen bir-aq sekirip, ózen jağasyna jetti de, Abaığa aığaılap:
 - Sen osy taldyń ishinde tapjylmaı tura tur. Qazir kelem, qoryqpa! -dep qaıta jóneldi.
Azdan soń Erbol óz úıiniń bir dáý qyzyl ógizin minip keldi. Abaı onyń at ákelmegenine tań qaldy. Erbol keldi de, ógizdi qamshylap kep sýğa tústi. Ógiz muzdy sýğa basqysy kelmeı kóp tartysyp edi, Erbol yryqqa kónbedi. Bir túsip alğan soń, ógiz ilgeri basa berdi. Sý tereń emes. Biraq muzy bar, ağyny qatty.
Sol muz ben sýğa ógiz myqty eken. Yqtamaı, bet burmaı jaı bassa da, ilgeri týra basyp keledi. Jağağa jaqyndaı bergende Erbol ógizdiń bas jibin laqtyrdy. Abaı jabysa túsip, tarta berdi de, Erbol qamshylap otyryp jıekke shyqty. Janyn ortağa salyp, qaterge basyp, Abaığa shyn dostyq kórsetip shyqty. Eki etigin qonyshyna sheıin sý basyp ketken eken. Abaı Erboldy qushaqtaı alyp:
 - Óı, at qaıda? Ógiziń ne? Atpen nege kelmediń! - dep edi.
 - At bolğanda, seniń atyńdy ákelmedim. Anaý aýyl qazir turady. Biz ótkenshe kórip qoısa, qaptap ketedi. Al ózimizdiki álsiz baıtal. Jáne sol quryp qalğyr túnde qoradan shyğyp, taýğa jaıylyp ketipti. Bağanadan bógelgenim sol emes pe? - dedi.
Ekeýi mingesip ap, qyzyl ógizdi qaıta buryp edi. Endi kesel qyńyr ógiz baspaı qoıdy. Qatty áýremen jarym sağattaı etti. Barynsha qapa bolğan Erbol qyzyl ógizdiń tuqym-tuğııanyn, jetpis jeti ata-babasyn sanap, boqtap-boqtap dińkesi qurydy da, bir kezde ógizdi tastap, tal ishinen boılap baıqap atrapqa qarady. Bul ýaqytta kúnshyğys qyzaryp ap, bar dúnıe kúndizgideı kórinetin bolğan.
Bir táýiri aýyl turmağan eken. Erbol mańaıdy boljap ap, júgire jóneldi.
Abaı azğantaı tosqan edi, bir sátte Erbol áldeqandaı semiz qara kók bıege minip jetip keldi. Abaı tań qaldy.
 - Oı, buny qaıdan aldyń?
 - Úndeme, Súıindiktiń qoıshysynyń bıesi. Myna jerde jaıylyp júr eken.
 - E, qoıshysy qaıtedi?
 - Qaıtkeninde ne jumysyń bar?
 - Qoıyn qaıtedi? Qoıshysy jaıaý qalady ğoı!
 - Óı, táıir, qoıshysy túgil, qutpany jaıaý qalsyn! Seni jaý qolyna qaldyrýshy ma em? Ne aıtyp tursyń?
Kel, min! - dep, bir-aq baılady da, Abaıdy aıağynan alyp kóterip, jaıdaq bıege mingizdi. Dosynyń myna minez, myna sózine Abaı asa qýanyp ketip, qatty rıza bop:
 - Shirkin, Erbol! Netken jaqsy ediń? Dos jaqsysy sen ekensiń ğoı... Esten ketpes is ettiń-aý! - dedi.
Súıtkenshe Erbol ózi qyzyl ógizge minip ap, bas jibin Abaığa ustata berip:
 - Abaı, sózdi qoı, tart! - dedi.
Kók bıe muz ishinde pysqyryp, tolqyp, taığanaqtap otyrsa da, jyğylmady.
Qyzyl ógiz de qara tartyp erip otyryp, aman shyqty.
Eki jas jigit arğy jağağa shyğysymen, ógiz ben bıeni qoıa berdi de, jardy jağalap buğyp otyryp, tómendep ketip, birtalaı jer uzap baryp, qyratqa shyqty. Sodan Erboldyń úıine keldi.
Qoranyń aldyna jete bere, Erbol Súıindik qystaýynyń janynda, tóbe basyna shyğyp, bıesin kózdep júrgen qoıshyny kórdi.
 - Óı, kók bıeniń búgingi eńbegi jetedi. Ol qoığa búgin barmaıdy. Búginshe qoıyńdy jaıaý baq! - dep, qyljaqtaı kúldi.
Abaı úıge kirgen joq. Dalada turyp, atyn erttetip aldy. Erbolmen sonshalyq  yrzalyqpen, shyn dossha qoshtasty da, ózendi quldap, jelip júrip ketti.
Qunanbaı kelgen ýaqytta eldiń aldy qystaýdan kıiz úıge shyğyp qalğan.
Ár qystaýdyń janyndağy taqyr kógaldarda azdağan aq úıler, qońyr úıler kórinetin. Kempir-shaly bar úıler tamnan túgel arylyp shyqpaı, jastar jağy ğana tynysy keń kıiz úılerin kótergen tárizdi. Jas qozy, bota, buzaýlar da áli qorany jağalaıdy.
Jazğyturğy aýyl qoldan túletkendeı birtúrli bir jas ıiske, jas ómirge toly. Ádemi reńdi, áldeneshe tústi balapan qozylar, laqtar kúnshýaqta sekirip, damylsyz mańyraıdy. Úlpildek jún, úlken qara kózdi botalar kórinedi.
Jylqy ishinde uzyn qulaq, buıra jún, súıkimdi qulyndar kóbeıgen. Eresek tartqan, tez shırağan buzaýlar da quıryğyn shapshyp ap, tynymsyz bezip, ortqyp oınaıdy. Osyndaı órbip ósken bar jandy, dúnıe tirshilikti dattaıdy.
"Óngen, ósken jarastyğy biz". "Joqtyqtyń barlyqqa jibergen kelgini biz" degendeı shattana jaınaıdy.
Qunanbaıdyń eki aýly da Jıdebaığa jıylğan. Ár úıde qysyr saýylyp, jyltyr qara sabalar ertendi-kesh kúrpildep, pisilip jatatyn.
Jalğyz Qunanbaıdyń óz aýyldary emes, ısi Yrğyzbaıdyń, Topaı, Jýantaıaqtyń da kóp aýyldary Qunanbaıdy zor qoshemetpen qarsy aldy.
Áldeneshe kún súıinshi tilesip shapqylasqan jaqyndar top-top bolyp, Qunanbaığa keledi. Sálem berip, qonaq bolyp, qalyń-qalyń jıyndardy óz aýyldaryna ertip baryp, erteńdi-kesh qonaq qylyp jatty. Bıylğy qys jaıly bop, jaqsy ótken. Súr mol. Pishenge baılağan, Qunanbaığa sybağa dep arnağan semiz qoılar, junttaı jabağylar, arda emgen taılar da bolatyn.
Maldy ağaıynnyń birtalaıy sondaılardan soıyp, Qunanbaıdy barlyq sheshe, báıbishelerimen, bala-shağa, týysqandarymen shaqyrady.
Balasyna aıtqan kókqasqasyn Zere soığan. Kúnkeniń, aýlyna aparyp, Qunanbaı ózi aıtqan kókqasqasyn da soıdy. Bul eki kúngi soıys Qunanbaıdyń el jıyp, rý-rýdy jaqynğa, jatqa bólip, ekshep alýyna qajet edi. Beınet keship kelgende, aldynan shyqqan kim, shyqpaı qýanbaı qalğan kim? Sony aıyrý úshin kerek.
Osyndaı jıynda úlkendi-kishili rýlardyń atqaminer, aqsaqal, qarasaqaly aralasyp jatty.
Anaý kúzdegi eki udaı bop qalğan Kókshe sııaqty rýdyń basshysy Qarataı endi Qunanbaıdyń aldynan shyğyp baýryna kirip alğan. Kúndiz-túni tizesi aırylmaıdy.
Kesheler: aıdaldy, jeńildi, ulyqtyq, bektikten aıryldy degen Qunanbaı, endi osy aman kelisiniń ózimen, starshyn bop kelýmen burynğy laqapty jalğanğa shyğarğan.
Sol jaımen qatar Myrzahandar aıtyp kelgen erlik ertegisi de bul óńirdiń jas balasyna deıin túgel jetti. Sonyń báriniń ústine mynadaı kól-kósir qonağasy, uzaq jıyn, jağalaı soıylyp jatqan aqsarbas, kókqasqalar qur ğana kelis qýanyshy emes. Bunyń ishinde shep jııu, batamen tabysý, ydyrağandy qaıta quraý, qursaýyn bútindeý - qysqasy, mereıin tağy aspandatyp asyrý bar.
Osyndaı syrtqa aıbyn, ishke medeý bolğan toılar jarty aıdaı aıyqpady.
Bul kezde el-eldiń bári de qystaýlarynan kóship kóktemge, oığa qaraı jóńkilgen. Endi-endi ğana aýyl-aýyldar arasy kúzektegi sııaqty qashyqtańqyrap, bytyraı qona bastağan.
Kúnde úıilip basa beretin sálemshi, qonaqtar da saıabyrlady. Sol kezde Qunanbaı úı ishine, bala-shağasyna erkin tıetin boldy.
Órteńniń baýryna qonyp otyrğan Uljan aýlyna Qunanbaı eki-úsh kúndeı qonaqtady. Kúnkeniń aýly da osy arada jaqyn edi. Abaı osy kúnderde baıqady:
ákesiniń saqal, shashyndağy aq kóbeıip, betiniń ajymdary da molaıa túsken eken.
Uljan úıiniń tústinine Kúnke, Qudaıberdi, Aığyzdar da jıylyp otyr edi. Qunanbaı Zerege qarap otyryp, osy barlyq týysyna arnap az sóz aıtty. Onysy - uzaq jolda kóńiline kóp kelgen muń-ýaıymnyń úlkeni edi.
Qunanbaı óz basynyń jalğyzdyğyn osy joly qatty ańğarypty. Ağa, inide serikke jarar medeý joq. Balany oılasa, bári de jas. Jáne bir ókingeni - kóp balany úılendirip, nemere súıetin shağyna jetse de, sol qyzyqty ózine-ózi irkip, keshendetip kepti. Endi súıtip, balalarynyń qyzyğyn kórmek. Buğan Zere bastağan bar sheshe qýanysh aıtqannan basqa túk qarsylyq bildirgen joq. Qyzyq kórý degenniń belgisi ne, arty ne? Ol erjetken balalardy úılendirý, sodan ári nemere súıu. Tolyp jatqan, sheksiz baqyt sııaqty elesteıdi.
Áńgime arasynda Qunanbaı: osy joly qudaıdan sońğy qýatym qudalarym boldy. Adal dostyqty, shyn beıildi solardan kórdim degen. Atap aıtqandary:
Alshynbaı, Tinibek. Onan soń Tobyqty ishinde tergeýge ketip bara jatqan jolynda Tasbolat rýynyń ishinde Baıtas basynan qatty tileýlestik kóripti.
Buryn úı ishine málim emes edi. Ózi sol saparda jalğyz baılağan baılaýyn bildirdi. Baıtastyń jas qyzy bar eken. Sony Ospanğa aıttyrmaq bopty. Súıtip tentek Ospanğa Baıtastyń Erkejan degen qyzy qalyndyq bop atalypty. Úı ishi, ásirese, shesheler kúlip, máz bop, Ospannyń aıağyna tusaý túskenin ózine estirtý, túsindirý jaıyn oılap kúlisken-di.
Osy baılaýmen qatar, Qunanbaı endi Uljannyń basqa eki balasy týraly da jańalyq aıtty. Onyń bireýi - Tákejan týraly. Byltyr uryn baryp kelgen Tákejan endi osy jaqynda úılenbek. Qaıny bolsa, bar malyn alğan. Endi nesine sozady? Sonyń otaýy tússin. Ekinshi, ásirese, osy otyrğan barlyq úı ishine shynymen úlken qam bolatyn nárse - Abaıdy qaıyndatý.
Qunanbaı osy joly Alshynbaımen ýádelesip kelipti. Osy kóktemge baılasypty.
Ras, ózge qudanyń bárinen joly bólek Alshynbaı. Onyń úlken dostyğynan basqa, ózi Arğynğa belgili Qazybek Tilenshiniń Alshynbaıy. Bul atraptağy qazaqtyń odan úlken arýağy joq. Sondaı aýylğa bala qaıyndatý, ásirese, uryn jiberý osal qam emes. Mal-dúnıeniń barlyğynan da kóp úles, mol shyğyn shyğarý kerek degen sóz.
Biraq, Qunanbaıdyń bul baılaýyn da shesheler aq tileýmen qabyl aldy.
Tek Zere ğana:
 - El jaılaýğa shyğyp, arqa-basy keńigen soń barğan laıyq bolmaýshy ma edi? - dep edi.
Oğan Qunanbaı:
 - Onyń ras-aý, biraq Alshynbaıdyń jazğy jaılaýy ary shalqyp, uzap ketedi. Barý, kelýdiń joly alystap, moıny qashyqtağan soń, júris aýyr bolady.
Aıdağan mal da kúızelip jetedi. Qaıyndata baratyn úlkender bar, oğan da aýyr.
Jáne qys jaqsy bopty, mal toıyntam deıtin emes, ajarly mal osy kúnde de bar. Endeshe, qudaı buıyrsa, osy bir besti-altyly kún ishinde qamdanyńdar da, sapar shegińder. Óziń barasyń ğoı. Tórkinińe óziń bastap bar balańdy! - dep, Uljanğa buıyrdy.
Uljan buny da jaqsy qabyl aldy.
Osy áńgime shyqqan soń, úı ishiniń barlyq keńesi, aqyl, máslıhaty sol Alshynbaı aýlyna uıalmaı, ornyna saı ğyp barý týrasynda boldy.
Baılağan baılaýyn kóp yrğap, kóp kópsite bermeıtin Qunanbaı sol jerde baratyn kisiler jaıyn, aparatyn aıaqty mal, jyrtys jaıyn, aqsha, pul, kúmis qazyna jaıyn kesip-kesip, ózi aıta bastady.
Úı ishiniń bul jónindegi sózderi qalaı da bolsa, az bolğan joq, uzaq bolğan.
Úıtkeni, jyrtys bolsyn, tolyp jatqan yrym, ilý bolsyn, barlyğyn da osy arada bir sóılesken soń, ekshep alysý kerek. Uljan sonyń bárin atap aıtyp, anyqtaı bastağan.
Baratyn qara maldy aıtqanda: jetpis jylqy, otyz túıe ataldy.
Qunanbaıdyń qulasy men jıreni dep, jurt ańyz qyla beredi. Alshynbaı aýlynan aıary joq. Sol sebepti: jylqynyń ishine bir qula aığyr, bir jıren aığyrdyń úıiri kirsin. Basy sol bolsyn desken. Osydan arğy úlken ázirlikti tileıtin - jyrtystyń bul matasy.
Oğan dál osy túnde Semeı qalasyna Yzğutty men Qudaıberdi júretin boldy. Qalada Tinibekpen aqyldasyp otyryp, tórt kúnnen qalmaı bardy alyp, qaıta jetýge buıryq boldy.
Úlkenderdiń osyndaı keńesterinde bala ataýlydan jalğyz Qudaıberdi ğana bar-dy. Ózge balalar keıin esitti.
Árqaısysy óz basyna arnalğan baılaýdy ártúrli qarsy alğan. Ospanğa Aığyz ben Yzğutty ekeýi kelip otyryp:
 - Sağan qalyńdyq aıttyrdyq! - degende, ol basynda uqpaı qalyp, qaıta surap:
 - Qalyńdyq degen ne? Qatyn ba? - dedi. Yzğutty buğan uğyndyryp kep, qalaı kóretinin surağanda, Ospan bógelmesten:
 - E, alam... ákel! Mağan qatyn kerek! - dedi. Abaı ózine arnalğan habardy únsiz ğana ańyryp turyp tyńdady. Ishi asa bir sýyq nársege qaqtyqqandaı, tiksinip qaldy. Sol sátte Toğjan esine túsip, onyń aldynda qylmys jasağaly turğandaı sezinip edi. Abaığa jańa habardy aıtqan sheshesi bolatyn. Uljan balasynyń myna pishinin jaqtyrmady. Biraq ishinen:
 - Uıalğany shyğar, - dep baılağan.
Abaı birneshe kún qatty tolğanyp, japa-jalğyz oılanyp júrdi. Qalyńdyq degen munda bar. Sol sııaqty aıttyrğan kúıeý Toğjanda da bar. Qaıyndamaı, úılenbeı qalý múmkin emes. Ata men ananyń ámirinde. Barmaımyn dep aıtarlyq syltaýy joq. Bar júrek, bar qııaly Toğjanmen týysyp tursa da, mynaý tusaýğa kónbeske shara joq. Osyndaı ishi bir jaqta, syrty bir kúıde bolğan, asa bir qıyn, enjar kúıde Abaı qaınyna attandy.


     ÓRDE

     1

Qudasynyń aýlyna Uljan otyz shaqty kisimen kelgen. Alshynbaı bular keler qarsańğa mol sýly, keń bir jazyqqa kep qonğan eken. Qazybektiń ózinen tarağan aýyldar, kórshi týysqandary bar, barlyğy qyryq shamaly aýyl osy jerge sirese qonypty.
Qonaq keletin bolğandyqtan, bul ólke bıelerin de jyldağydan erte baılapty.
Dağdy boıynsha Uljan bastağan úlkender qudanyń aýlyna kúıeýlerden bir tústik buryn kelip tústi. Uljan qasyna áıelden Qalıqany, kútýshi kelinshek Qatshany alğan edi. Erkekterdiń úlkeni - qazirgi bas quda - Yzğutty.
Sodan basqa, áldeneshe aqsaqal, ánshi jigitter, atshylar bar.
Abaıdyń qasyndağy jas jigitter sany on eki. Munyń kópshiligi Yrğyzbaıdyń jastary jáne kúldirgi Myrzahan, atshabar Jumağul. Jaqyn týysqannan Tákejan bar. Osy topqa Abaı ózi shaqyryp Erboldy qosyp alğan.
Jeti-segiz kúndik jol boıynda Abaı men Erbol únemi juby jazylmaı, birge bolğan.
Uljan Alshynbaıdikine kóp qazyna ákeldi. Kelgen jylqy, túıeden basqa, jyrtystyń bul-matasynyń ózi eki úlken atanğa artylyp kelip edi. Onyń ishinde kelinge jasaý tigiletin batsaıy, maqpal, manat, dúrııa, shağı bólek salynğan. Birer sandyq osy qymbattarğa toly bolsa, ózge teńderi quda-qudağılar sybağasy. Shapan, kemzal, kóılek, sharshy. Jáne tolyp jatqan yrymdar boıynsha tólenetin syı-sıpat.
Qalyńmal basy Alshynbaıdyń ózine arnalğan kesek kúmis besik jamby.
Bul ilý dep atalyp edi.
Eki jaqqa da málim ilý kıtke oraı.
Osydan on jyl buryn Alshynbaı aýlyna Qunanbaı kep quda túsip, Dildáni Abaığa aıttyrğan ýaqytta, bas quda Qunanbaığa kıt dep, Alshynbaı aýly kúmis tartqan. Ol kúmistiń aty - taıtuıaq, myna besik jambydan kishi edi. Teginde eseptesip kelse, ádet boıynsha, ilý men kıt qun jağynan qaralas bolatyn. Biraq Qunanbaı ony eseptemeı, Alshynbaığa óz bergeniniń dál ózin jibermepti.
Quda, qudağı kelgen kúni túnde-aq barlyq keń jazyq syı qudalardyń qandaılyq, myrzalyqpen kelgenin bilip qalğan. Sol túnniń ózinde Alshynbaıdyń bardy aıamaı, myrzalyqqa myrzalyq oraı etip kósiletini málim bolğan. Qudağı men kúıeýlerge arnalyp, úsh úlken appaq úıler ońasharaq tigilgen eken.
Sol úılerdiń qonaqasysy: qysyrdyń semiz taıynan, qunan qoı, tý qoılardan, úıitken marqadan bastaldy. Alshynbaı Uljan otyrğan úıdiń esigin ashtyryp, tysqa semiz asaý qula taıdy kóldeneń ustap turyp, qonaqtardan bata tiletti.
Abaılar Alshynbaı aýlynyń tusyna bir shaqyrymdaı jer qalğanda, ıirile toqtasty. Endi tobynyń ishinen Tákejan, Myrzahan sııaqty jasy úlkenirek joldastar bólinip, habar aıta ketti. Abaı men Erbol jáne úsh jigit attarynan túsip, qarsy alýshy qyz-kelinshekterdi tosyp qaldy.
Osydan osylaı tolyp jatqan kúıeý dástúri bastalatynyn moıynğa alyp, Abaı Erbolğa:
 - Osy úılený degen ata-anağa da, jastardyń ózine de qýanysh qoı. Solaı emes pe? Al endeshe sol qyzyğyna jetkenshe, kúıeý men qalyńdyqtyń jolyna yrym-jyrym, ádet-dástúr dep neshe alýan qubyjyqtar qoıatyny nesi? - dedi.
Erbol buğan kúldi.
 - Ras aıtasyń, qubyjyq ekeni ras. Dál osy qazir kim keledi? Qandaı asaý jeńgeler eken, ne buıyrar eken dep, men de úrkektep turmyn!
Kúıeý qasynda qalğan jigitterdiń biri Jumağul atshabar. Ol ózi áldeqashan úılengen. Mundaı qıyndyqtyń talaıyn kórip ótken. Abaı men Erbol jol kórgen bireý kerek dep, muny ylğı basshy bop otyrýğa laıyqtap, óz qastarynda ustaıtyn bop edi.
Jumağul aýyl jaqqa qaraı túsip:
 - Áli tura tur, basyńda úkiń joq dep qığylyq salady! Tymağyńdy kózińe kımeseń, jaqtan da urady. Ekeýiń be? Erbol ekeýiń talaı quqaıdy kóresiń. Ne qylasyń, tek usyna ber!
Basqa úki tağý - bar kúıeýdiń ádeti. Ol ğana emes, qyzyl manat shapan men bıik ókshe etik kıip, elden erekshe uzyn tóbe tymaqqa úki tağyp alý, bul óńirdiń bar kúıeýine jol bolatyn.
Abaığa aýyldan shyğar jerde Zere, Aığyz sondaı kıimderdi ázirletip usynğan-dy. Kári áje ásheıinde Abaıdyń degenine kóne berse de, bul tusta yryq bermeı, qatty buıryq etken:
 - Ata-babań joly osy! Barğan eliń seni kinálamaıdy. "Ákesi kúıeý, sheshesi qalyńdyq bolmağan ba?" dep bizdi mineıdi. Kı! - dep, dál attanar jerde Abaığa jańağy kúıeý kıiminiń bárin kıgizdi.
Abaı sol kúni óziniń ózgeshe qalpyn baqsy-qushnashtaı kórgen. Óz aýyldarynan shyğysymen, Uljanğa kep:
 - Iapyraý, men kúıeý bolsam, Boshanğa kúıeýmin, Tobyqtyğa, Taraqtyğa kúıeý emes em ğoı. Joldağy eldiń bárine men kúıeý dep, jyndy kisishe shaqyratynym ne? Ruhsat etińiz, barar jerde kıeıin, ázirshe óz kıimimmen baram! - degen.
Uljan muny teris kórse de, kóngen-di. Sol Abaı jańağy baqsy men salğa uqsatatyn kúıeý kıimin áli kımegen. Úkili tymaq, qyzyl shapan qorjynda.
Jumağuldyń jańağy aıtqany sol. Arnaýly kıimdi kımegenge ol ózi yrza emes-ti.
Endi Abaıdyń seskengenin ábden túsingen Jumağul tağy bir ýaqyt:
 - "Qursaýly jaýdan qoryqpağan júregim, qaıynğa barğanda jeńgelerden qoryqty" dep, Baraq aıtqany qaıda? Qorqaryn qorqarsyn! Biraq, áıteýir túbi qaıyr. Meniń biletinim sol-aq, - dep, Abaılardy kúldirip aldy.
Erbol buğan buryn aıtqan tilegin qaıta aıtyp:
 - Áıteýir qaı jerde tájim etý kerek, qaı ýaqytta turý kerek, qaı ýaqytta tymaqty kózden alyp, keń otyrýğa bolady, bárin óziń aıtyp otyr! - dep ótinip tur.
Abaı Erboldyń endi basqasha mindetke aýysqanyna qarap, oılanyp qaldy.
Búgin Abaımen birge, kúıeý ótetin tar esik, tas bosağanyń bárin bul da ótkeli tur. Soğan bar yntasymen ketken. Tipti Abaı oılamağan jaıdyń bárin de Abaı úshin bul oılaıdy. Munysy da dostyğy. Abaığa bar yntamen berilgeni. Biraq mynaý Erbol men anadağy Erbol qaıda? Bul qazir eki kisi sııaqtanyp barady.
Sonda qaısysy ystyq? Qaısysy qymbat?
Dál osy keshke sheıin Abaığa tańdatsa, anaý Erbol, qyzyl ógizge minip, tasqyn sýdan Abaı úshin ótip kelgen Erbol, aspanda turğandaı joğary.
Osy jolğa ere shyqqan kúni Erbol Abaığa asa bir ózgeshe sálem ákeldi.
Toğjan munyń Abaı qaınyna birge baratynyn estip otyryp:
 - Aı batqandaı qyldy da, adastyryp ketti ğoı! Biraq sonda da joly bolsyn! Jaqsy qyzyq kórsin, sálem aıt! - depti de, Erbol kete bergende, oramalymen kózin basyp, jylap qapty.
Osyny esitkeli Abaı jol boıynda bir seıile almady. Ózin bir buıryq qýyp, eriksiz ákele jatqandaı kóretin. Osyndaı kúılerde kúıeýler tosyp turğanda, bir shaqta, sam jaqtan kúlki estildi. Áıelder kúlkisi. Kelesi sekýndte kóp sholpynyń shyldyry da jetti. Kúıeý aldynan shyqqan qyz-kelinshek eken.
Qalyń top. Aq jaýlyqty kelinshekter, úkili kámshat bórikti qyzdar kórinedi.
Aınala júgirgen balalar da kóp.
Abaılar toptalyp tur. Jaqyndaı bergende, kelinshekterdiń aldyńğy qatarynda, orta tusynda kele jatqan bireýleri:
 - Abaı qaısy?
 - Kúıeý qaısy bul!
 -Báriniń kıimi birdeıi nesi! Kúıeýshe nege kıinbegen? - desip, jaqyndap kep, amandasa bastady.
Abaı jańağy únderdi estigende, seskenip qysylyp qaldy. Endi biraz boıyn jınap, kúlip:
 - Qaısymyzdy uığarasyz, sonymyz Abaı bolsyn! - dedi. Kelinshekter kúldi de, Abaıdyń dál ózin tanydy. Biraq tanı sala, bir kelinshek:
 - Qoı, shyrağym! Tobyqty tymağyn aýlyńda kıersiń. Bizdiń aýlymyzda kúıeý tymağymen júr! - dep buıryq berdi.
Osy jaıdy kúlki etip, qaljyńdaı bastağan kelinshek, kúıeý kıimin izdep, suraý saldy. Jumağul shydamady. Atynyń qanjyğasynan qorjynyn sheship alyp:
 - Báse, kı desem bir kónbeıdi. Al, mine, úıretip alyńdar! Bar kıimi myna meniń qanjyğamda, - dep, kelinshekterge berdi.
Osy kezde kelinshekterge erip kelgen balalar kúıeý jigitterdiń attaryna ekiden, úshten mingesip ap, shaba-shaba jónelisti. Abaıdyń mingeni, aqjal, sary jorğa at. "Kúıeý atymen kúl tasy" deıtin ádet boıynsha, endi aqjal attyń kózi ashylmaıtyn málim.
 - Ózi jorğa ğoı!
 - Oıbaı, raqat eken! - dep, mingesip alğan úsh bala soqtyryp, taıpalta jónelgen. Alshynbaı aýlyna kúıeýler men barlyq qyz-kelinshek jaıaýlap keldi.
Kúıeýge arnalğan úı ózge úılerden de erekshe shatyrdaı appaq eken. Ishinde júk, sandyq kóp emes. Keń bolsyn dep, bos qoıypty. Biraq úıdiń keregeleri kórinbeıdi. Ýyqtyń qaryna sheıin jağalaı tutylğan, ylğı sý jańa jibek kilem.
Ashyq tústi boıaýlary da, usaq sheber órnekteri de úıdiń ishine qyzyl, jasyl kórik berip tur. Esikten tórge sheıin jaıylğan taqyr alasha, manat maqpal men oıulap syrğan úlken-úlken syrmaqtar. Sonyń ústinde qabat-qabat jańa kórpe, kesteli jastyqtar. Úlken buıymynan - oń jaqta ádemi súıek tósek tur. On bes qatardaı jibek kómkerýdiń ústine qustósek, úlken aq jastyqtar, shağı kórpeler jınalypty. Kókshil-qyzğylt eni bar shilteri shymyldyq bıik tósektiń joğary jağyn perdelep tur.
Abaı osy tósektiń aldyna kep otyrğanda, eki jağynan Erboldar otyrğan joq. Baldyzdar, qurby qyzdar, qaıynbıkeler otyrdy.
Solardan joğary taman Erbol, Jumağuldar ornalasty. Olar da biryńğaı, ókshelep qalmağan. Ortalaryna úlken syrğaly, kámshat bórikti kekseleý qyzdar aralasyp otyrysqan eken.
Kúıeýler osylaısha ornalasa bergende, jańağy birge kelgen kelinshektiń úsheýi kirip kep:
 - Shymyldyq, shymyldyq túsir! - desti.
Abaı qasyndağy aqquba qyz atyp turyp, atlas shymyldyqty sýsyldatyp túsirip jiberdi. Súıtkenshe, álgi kelinshekter esikti shalqasynan ashyp:
 - Kirińiz, kirińizder! - dep, tysqa daýys berdi de, kúıeýler jaqqa qarap: -Al, balalar! Úlkender! Eneleriń keledi! - dedi.
Abaı, Erbol, Jumağul jáne qastaryndağy bar qyzdar oryndarynan ilezde turysty.
Shymyldyq túsirýli. Úı ishine úsh úlken áıel kirdi. Ortadağysy Abaıdyń úlken enesi - Alshynbaıdyń áıeli, semiz, qara báıbishe.
Qasyndağy orta jasta, aq sary áıel - Abaıdyń óz enesi, Túsiptiń qatyny.
 - Al, shesheler, kórimdik!
 - Kórimdik káni!
 - Bolmasa, balalaryńdy kórsetpeımiz, beti uıalady! - dep, alğashqy kelgen kelinshekter, kúlgen boılarynda, shymyldyqtyń shetin ustady.
 -Alyńdar! Kórimdik senderdiki! Biraq bizge balamyzdyń júzin kórsetińder, alyńdar! - dep, úlken báıbishe qolyna shashýyn aldy. Sol sátte atlas shymyldyq shalqaıa ashyldy. Kúıeýler bul kezde tómen ıilip, tájim qyp tur eken. Úlken báıbishe:
 - Ómir-jasyń uzaq bolsyn! Aldyńnan jarylğasyn, qarağym! - dep shashýyn shashty. Laqtyrğany bir tabaq órik, meıiz, kámpıt.
Ózderi osy aýyldyń balalary bolğandyqtan ıilmeı Abaılarğa kúle qarap turğan qyzdar, shashýdy terýge tap beristi. Kúlisip, talasyp alyp jatyr.
 - Qadamyń qutty bolsyn! Qyzyğyń uzaq bolsyn, qarağym Abaı! - dep, Abaıdyń óz enesi de tileýin aıtty. Kúıeýleriniń jaýap aıtýy shart emes. Olar úndemeı syzylyp qana tur.
Sol kezde eki ene jaqyndap kep Abaıdyń betinen súıdi de, kóp bógelmeı shyğyp ketti.
Abaı bul keshte óziniń ózgeshe halyna úırene almaı, qatty qysylýmen boldy. Uzyn tymaq ta kózine túsip, terletip mazasyn ketirip otyr.
Ásirese, qıyny: kelgen men ketken de, esikten qarağandar da, jabyqtan syğalağandar da, mynaý jağalaı otyrğan qyz-kelinshek te qaıta-qaıta Abaığa qarasyp, kózderin almaıdy.
 - Kúıeý kórikti me eken?
 - Balamyzğa saı ma eken?
 - Qaıtip otyr eken? - degen, ylğı bir bóten, qadalğysh kózder.
Jigitti jigit emes, kelin etkendeı, elden ala bóten kıim kıindirip qoıyp, kóldeneń tartyp: "Mine, mynany kórińder!" degen sııaqty.
Kúıeýler úıi az otyryp shaı ishkenshe, onshalyq jazylyp jadyrasa almady. Jumağul, Erboldar úı ishine túgel jetetin qaljyń, ázil aıtpaı, tek, ózdi-óz qasyndağy qyzdarmen ğana aqyryn, sypaıy túrde til qatysyp otyr.
Abaı bağana úıge kirgennen beri óziniń joğary jağynda otyrğan eki-úsh sándi, sulý qyzdardyń pishinine kóz salyp, bir nársege qaıran boldy. Bul qyzdardyń pishini sonshalyq  appaq, betteriniń ushy da dymyraq ashyq qyzyl reńdenip tur.
Abaı bul jaqtyń ádetin bilmeýshi edi. Qarqaraly mańyndağy Boshannyń erjetken qyzdary betterine opa-dalap jağatyn.
Shaıdan keıin kúıeýler úıine Tákejan, Myrzahan sııaqty, bağana bólinip ketken úlkenirek jigitter keldi. Solarmen birge ánshiler, saýyqshy joldastar jáne osy aýyldyń óz jastary da qorshalaı kep qaldy. Úı ishi bul toptar kelisimen kúle jaınap, daýryğa kóbeıip, ázili, kúlkisi molaıyp, jandanyp ketti.
Kúıeýdi qorshağan qyz-kelinshekte san joq Biraq osyndaı shat-shadyman dýmannyń tap ortasynda bolarlyq kisi - qalyńdyq bolsa, Dildá bolsa, ol áli kórinbedi.
Abaıdyń bul kelisi: uryn kelý dep, jyrtys sala kelý dep, keıde esik kóre kelý, qol ustaý dep te atalady. Eń aldymen alğashqy kelis osy. Ózge kelisterdeı emes, kúıeý bul joly alğashqy kúnderde talaı nársege kóndige bilý kerek. Sol ózgesheliktiń úlkeni - qalyńdyqty ońaı kórsetpeý.
Eki jaqtan tabysqan ata-ana áýeli osy kelýdiń úlken toıyn jasaý kerek.
Toı ońaı emes. Kóp qıyn qammen, asyqpaı isteledi. Sol toıdyń artynan baryp qana qol ustaý keshi bolady.
Súıtip, Abaı alğashqy kún ğana emes, tağy eki kún ótkenshe de óz qalyńdyğy qandaı ekenin, kim ekenin kóre alğan joq, bilgen joq.
Bular kelgen kúnniń erteńinde Erbol ğana baryp, Dildámen amandasyp, júz kórisip qaıtty. Qalyńdyqtyń túsin, otyrysyn Erbol aıtqysy kep edi. Ol ózi Dildániń ajaryna qatty yrza bop, súısinip kelgen. Biraq Abaı aıtqyzbady.
Sózdi basqa jaqqa buryp ketti.
Jastardy kúttirgen toı Abaılar kelgen soń úshinshi kúnde boldy. Bul kúni Abaı otyrğan úıge kelip ketken qatyndardyń sany aıtyp bolğysyz, mol edi.
Tańerteńnen beri áldeneshe top báıbisheler, qyz-kelinshekter, urysqaq, tentek jeńgeler ótti. Bárine syzylyp sálem etýge Jumağul men Erbol jalyqqan joq.
Abaıdy únemi, qaıta-qaıta:
 - Al tur!
Al, kelip qaldy!
 - Oıbaı ana kisilerdi qara! - dep, ylğı úrkitip turğyzyp, tájim etkizýmen boldy.
Kúıeý úıi bul kúni úzdiksiz shyrqağan án, máz-maıram kúlki, damylsyz shashý. Toqtamaı ákelinip jatqan qymyz, shaı, jııusyz dastarqan bolatyn.
Mezgil túske taqaı berip, jastar etterin jep bolğan kezde, tystan:
 - Toı! Toı bastaldy!
 - Atqa, atqa qonyńdar! - desken únder keldi.
Abaı men barlyq osy úıdegi erkekter tysqa shyğysty. Kúıeýlerdiń attary tegis ertteýli, kermede eken. At ústi oıyn-saýyqty kóp jurtpen birge kórý kúıeýge de ruhsat etiletin. Qyz-kelinshekter aýylda qalyp, Abaı óz joldastarymen, on-on bes kisi bop bólek attanyp, árli-berli júrgen qalyń toptan oqshaýyraq shyğysty.
Kúıeýler men qudalar jağy erte saılanyp, erte attanğan eken. Abaı Alshynbaı aýlynan syrtqaryraq shyğa berip, Erbolmen birge ońasharaq toqtap, mynaý keń jazyqtağy aýyldardyń qonaq kútken kórinisin tamasha qyldy.
Bul toı Alshynbaıdyń úlken toı etem degen bir merekesi eken. Jıylğan qonaqtardyń attary top-top. Úıirim-úıirim qara nópir bop kórinedi. Jalğyz sol attardyń ózi de bir qos jylqydaı. Ásirese, úlken belgi, toığa tigilgen úıler. Solar sany elý-alpys. Alshynbaı aýlynan bir shaqyrymdaı joğary, qalyń kók shalğynnyń ortasyna uzynnan-uzaq eki qatar bop tigilipti. As pisirgen jer ol úılerdiń mańynda emes, jańa Abaılar shyqqan aýyldyń shetinde. Qazir sol as basynan anaý alystağy qonaq úılerge qaraı kútýshiler josylyp jatyr. Kútýshiniń bári de at ústinde. Bastaryn aq shytpen kerte baılap alğan aspazshylar jıyrma shaqty jigit.
Bir ózge saltanaty: osy jigitterdiń bári de jorğa minipti. Attary qan sorpa bolğan, óńsheń jelqaıyqtaı jylmańdağan jaraýlar. Sol jıyrma kisilik kútýshi qonaq úılerge qaraı Alshynbaı aýlynan ağyza jónelisedi. Qoldaryna qos tabaq alğan jigitter tizginderin aýyzdaryna tistep alypty. Arttarynda egde tartqan jaı shapqynshy sııaqty úlken kútýshiler bar.
Olar tabaqshylardyń atyn qamshylap aıdap, qýyp otyrady. Yńğaıly, shapshań tabaqshylar at ústinen kósiltip kep, tabaqtarynyń sorpa-tuzdyğyn tókpesten usynyp, qonaq úılerdiń aldy-aldyna tura-tura qalysady. Úı aldynda turğan nağyz kútýshi aqsaqal, qara-saqaldar sol tabaqtardy shapshań alyp, úı ishine súńgitip jatyr.
Sóıtip qazannan jańa túsken et, bir qoldan bir qolğa lyp-lyp etip, salqyndamaı, tońazymaı lezde jetip tur.
Qonaq úıler dağdy boıynsha kóp jedi. Sol úıler men as úı arasynda jıyrma tabaqshy bir emes, eki emes talaı ret jorğalaryn asyğa taıpaltqan edi.
Bul syıdyń basy Abaılar tysqa shyqpaı turyp bastalsa, endi bular tysta kóp ýaqyt tosyp turğan kezde de aıaqtamaı, bitpeı jatty.
Qonaq úılerdiń ishinde ár jerge ornatylğan emiziktegen sabalardy burap bolyp, jańağy tabaqtardy qurğatqan kezde ğana toıshy halyq attaryna mine bastady.
Tystağy oıyn: at shabys, kókpar, serke tartý, teńge alý, balýan kúrestirý -barshasy da osy kúni boldy. Oıyn bitip, kún bata tarqar kezde, Alshynbaıdyń toıynan qaıtqan káriler:
 - Toıy toı-aq boldy!
 - Ákelgen qalyńmalyna saı Alshynbaı da kól-kósir qyldy!
 - Kúıeý kelgen toı dál bir astaı boldy, ne qyl deısiń? - desip, maqtasyp qaıtqan.
Osy kúni keshke Abaı eń alğash ret qalyńdyğyn kórdi.
Kúıeýdiń úıine bul keshte halyq syımaı, kernep ketken. Qazir munda Alshynbaı, Uljan, Yzğutty bastağan eki jaqtyń úlkenderi, bas qudalary lyq toly. Abaılardyń aldyna shymyldyq túsirilip, úlkenderden jastar jağyn bólip tur.
Úı ishinde sóılesse de, kúlse de, ashyq ún qatatyn, sol tórdegi úlkender.
Shymyldyq ishinde tek sybyr men aqyryn kúlki ğana bar. Onda da óz aýlyna erkin qyzdar kúledi.
Osy jaımen biraz otyrğan soń, esik jaqta úlken qozğalys bastaldy.
Bosağağa jaqyn otyrğan kelinshekter túregelip, shymyldyqty esikke qaraı sozyp turğan ýaqytta, tystan bir top qyzdar kirdi. Solardyń ortasynda basyna qyzyl jibek shapan jamylğan, betin túgel búrkep alğan - qalyńdyq bar.
Abaılar Dildániń boıyn ğana kórdi. Ol kebisin sheship jatqanda, syrt symbaty taldyrmash, biraq asa suńğaq boıly, bıik kórindi.
Abaıdyń tómengi jağynan oryn bosatylğan-dy. Qalyńdyq osy arağa kelip, shapanyn basynan almaı, kúıeýge azyraq syrt berińkirep, qyryndaý otyrdy.
Abaı amandasarmyz dep oılap edi. Qalyndyq betin burğan joq. Sondyqtan ekeýi amandasa da almady.
Dildá kelisimen as jasalyp, tór de, shymyldyq ishi de as jedi. Biraq kúıeý men qalyńdyq kóp dám tatqan joq. Sol astyń artynan tórde otyrğan, túsi Abaığa kórinbeıtin bir molda neke oqydy. Sýyq sý quığan bir kese tórdegi jurtty jağalap kep, Abaığa usynyldy. Abaı urttady da, Dildáğa berdi.
Asynyń artynan eki jeńge aqyryn kúlisip kep, Abaı men Dildániń aldyna qarsy otyryp, ekeýiniń de on qoldaryn alyp, birine-birin ustattyrdy.
Eki qoldyń arasynda bir qabat sýsyldağan jibek júr. Sol arqyly ustatady eken. Abaı Dildániń jińishke saýsaqtaryn kóbirek ustap qap edi.
Aldynda otyrğan bir jeńge aqyryn mysqyldap, Abaıdyń qolyn tarta berip:
 - Toqta, jabysyp qapsyń ğoı! Beri kel! Shash sıpa! - dedi. Jaqyn otyrğan qyzdar kúlip jiberdi. Jeńge Abaıdyń qolyn ózi kóterip aparyp, Dildániń arqasyndağy qos burymyna tıgizdi. Áli de Abaı qolynyń astynda jańağy jibek júr. Sol jibekpen Abaı bir-eki ret sıpap ótti.
Qol ustatý, shash sıpatý degen ataqty yrymdar osy. Shash sıpardyń aldynda kúıeý jaqtan beriletin úlken syıy bolady. Jańağy Abaıdy mysqyldağan ashyq jeńge sol shash sıpardy Uljannan bir sybağa ğyp alğan eken.
Nekeqııar men toı saltynyń bári ótken soń, úlkender tegis daýystap bata qylysty da, jalpyğa aıtqandaı bop:
 - Qaıyrly bolsyn!
 - Uzaq qyzyq bersin!
 - Qutty, qutty bolsyn! - desti. Shymyldyq arqyly Abaı men Dildáğa aıtqan ata-ananyń tilekteri edi. Osydan són barlyq úlkender qaýyrt kóterilip, shyğyp ketti.
Olardyń artyna irkilip qalğan jastar da bul keshte kóp otyrmaı, erte tarasty. Kúıeý, qalyńdyqty ońasha qaldyrýdyń qamy sııaqty.
Abaı áli kúnge Dildá men til qatysqan joq. Bir-biriniń júzderin de jaqsylap kórisken joq. Jalğyz-aq esikten kelip, shymyldyq ishine kirip, Abaı qasyna otyra bererde ğana Dildá óz betin ashpaı, Abaıdy syğalap kórip qalğan.
Onda da bir-aq sátke kórgen.
Úı ishi seıile bere, jańağy shash sıpardy alğan jeńge Abaığa:
 - Já, endi biz tósek jaılaımyz. Sen biraz tysqa shyğyp seıilip kel! - dedi.
Abaığa bul sóz, birtúrli túrpideı tıgen qatty turpaıylyq sııaqty kórindi.
Biraq, bógelgen joq, atyp turyp, tysqa shyğyp ketti. Úı mańynan barlyq jurt arylypty. Kúıeý joldasy Erboldar da ketip qapty. Abaı jalğyz. Tún jaryq emes, bulty bar ma, tastaı qarańğy eken. Kúıeý jigit japa-jalğyz aıańdap, uzańqyrap bara jatty.
Dildá da joldas qyzdarynan arylğan. Jańağy eki jeńgemen birge qalğan edi. Ony bir jeńgesi ertip, bólek shyğyp ketti de, ekinshi jeńge úlken tósekti buzyp, shymyldyqty túsirip, oryn saılaı bastady. Dildáni ertip shyqqan eń jaqyn jeńgesiniń biri bolatyn. Ol qalyndyqty qushaqtap ap:
 - Al, erkem, kúıeý qalaı eken? Unattyń ba? - dep surady.
Dildá qymsynğan joq:
 - Qaıdan bileıin? Bir jýan qara ğoı! - dep ap-ashyq qomsynğandaı sóıledi.
 - Qoı, baıqamağansyń ğoı. Qara torynyń ádemisi ğoı! - dep, jeńgesi jubanysh aıtty.
Jalğyz ketken Abaıdyń kóńili qazirde birtúrli en-jar. Júregin áldeqandaı renish, ókinish basqandaı. Ózinen-ózi sýyq tartyp, sulq túsip, júdeńdep barady.
Barlyq osy kúıeýlik jáıin lezde qaıta sholyp ótti. Mol dúnıemen, saltanat, nókermen quda, kúıeý bop kelisti. Munda da qonaq asy, kútim, toı-jıyn, sán-saltanat olqy emes. Óńsheń yntymaq. Mol tilek, jağalaı bata. Bári de kim úshin? Eki jastyń bağy, qyzyğy úshin deıdi. Biraq endi bağyp qarasa, olar úshin emes. Sol úlkenderdiń óz oılaryndağy sypaıylyq, syılastyq, dástúr úshin.
Al, Abaı men Dildá bolsa, áli tipti pishinderin de kórisken joq. Biraq úlkender úshin ol tipti oılandyrar da is emes. Kúıeý men qalyńdyq eń alğash bilisken, kóriskende, anaý salynyp jatqan tósekte ğana bilisý kerek.
Abaıdyń oqyğan kitaby kóp. Ğashyq dos, asyl jar degender bunyń áli kúnge daqsyz kelgen júregine sonshalyq  bir bıik, pák zattaı kórinetin.
Shuğylasyna tal boıyn uıytqan, oı-qııalyn sondaılyq múshkil etken Toğjan ózi qanshalyq alysta. Bult qushqandaı, sharyqtap elestemeýshi me edi?
Endigi bunyń jary osynshalyq sóleket yrymdar, úırenshikti dástúrler ishinde, buğan sonshalyq  arzanğa kelgeni nesi? Ekeýin malsha tabystyryp turğan qoldar ne degen sóleket? Netken sezimsiz turpaıy? Abaı osy oılarğa jetkende kóńli qatty jabyğyp, ishtegi qııal mekeni oıran-asyr bop, qulağandaı kórindi.
Júrekte de áldebir názik sulý shyraqtar kúrsinip óshkendeı boldy. Aıağy qaıda basqanyn baıqamağandaı eken. Sybdyr esitti. Qarasa, bağanağy jeńgeniń biri izdep kepti.
Kúlip, qaljyń etip:
 - Nemene, qalyńdyğyńa buldanyp júrmisiń? Nege sonsha kúttirdiń? - dedi de, úıge qaraı alyp júrdi.
Tósek salğan jeńge, jumysyn bitirip ketip qapty. Mynaý Dildáni ertip kep, úı janyna qoıyp, Abaıdy izdep ketken eken.
Abaı úıge kirdi. Shymyldyq túsirildi, tósek ázir tur. Jeńge Dildáni kirgizbeı turyp, Abaıdy sheshindire bastady. Syrt kıimin Abaı ózi sheship edi.
Jeńgesi sony ilip kelip, dál másini shesherde, yrymdy eskertti.
Etik tartar deıtin bir alym tağy bar. Kúıeýdiń etigin jeńge sheshedi de, tağy aqy alady. Abaıdyń qaltasyna sheshesi salyp bergen aqsha bar-dy. Ishinen asa yńğaısyzdanyp otyryp, Abaı sol aqshany jeńgege tastady.
Sheshinisimen Abaı tósekke atqyp shyğyp, shağı kórpeni oranyp, jatyp qaldy. Dildá úıge áli kirgen joq. Tysta anda-sanda shyldyr etken sholpysy bilinedi. Bu da jol bolsa kerek. Tym qursa, sham barda da kirgen joq. Jeńge Abaıdy jatqyzyp, shamdy alyp tysqa shyqty da, esik ashyp, Dildáni kirgizdi.
Qalyńdyq qarańğyny jamylyp, ar uıalar iske, júzin ğana uıaltyp, ózi basyp kele jatqan sııaqty. Abaı osy kúıdiń bárine endi yza bolyp, ne qylsań o qyl degendeı tek jatty.
Biraq Dildániń bar qozğalysyn estip jatyr. Ol kemzalyn sheshti. Másisin de tastady. Bir sátte tósekke keldi. Sonshalyq jasqanbaı, týra keldi de, kórpeni asha berip, ornyn sıpady. Abaı tósektiń shetine jýyq jatyr eken.
Kúıeý ózi, alğash qalaı jatqanyn baıqamağan. Qyryldańqyrap shyqqan qatqyl daýyspen qalyńdyq:
 - Ar jatshy! - dedi.
Talaı kúnnen beri san yrymdy jasap, mápelep, aıalap kelgen eki jardyń eń alğash til qatysqany osy edi. Abaı úrkip qalğandaı qatty serpilip, irge jaqqa bir-aq aýnady.
Qazirde Abaı kóńili qandaı salqyn bolsa, Dildá da sondaı jalynsyz. Ádetke, jetekke ergeni bolmasa, dál júreginde ol da Abaıdy jatyrqap kelgen. Sonyń ústine, sen Qunanbaıdyń balasy bolsań, men Alshynbaıdyń qyzymyn degen ór kóńil de bolatyn. Áldekimshe jasqanyp, qylymsyğan joq. Jeńgeler ne buıyrsa, sony istedi.
Osy túnnen són Abaılar Alshynbaı aýlynda on bes kún jatty. Uljan on kún ótken soń qaıtyp ketti de, kúıeýler bes kúndeı keıindep baryp attanğan. Aırylysar kezde Abaı men Dildá bir-birine úırenisken bolatyn. Oqta-tekte qaljyńdap ta otyrysady. Dildá Abaığa súıkimdi, sulý kórindi. Abaıdyń pishinine Dildá da úırendi. Biraq ishteı ekeýi de bir-birine qabyspaıdy, salqyn kúıde qalysty.
Úlkender zor mejeniń biri dep biletin, ómir beli uryn barý bolsa, Abaı sodan asty. Biraq jas júregine jalyndy ot qosyp qaıtqan joq. Qaıta, birqatar jaryqshaq, aqaý salyp, kóńilmen áldeqandaı mosqal tartqandaı bop qaıtty.

     2

Abaılar kelgende, jurt tegis Shyńğys syrtynda jaılaýda eken. Óz aýyldarynyń sheti Dóńgelek qonysta otyrğan Kúnkeniń aýyly. Qunanbaı sonda edi. Aýyldy qalyń jıyn qonaq basyp jatyr. Abaılar top ishinde otyrğan Qunanbaığa kep, sálem berdi.
Qunanbaı Uljan kelgende, qarsy alyp, barlyq janğa qanğan-dy. Abaıdan amandyqtan basqa bóten jaı suramady.
Biraq Qudaıberdi Abaıdy bul kún óz aýlynan jibergen joq. Bar joldastarymen qonaq etip, qurbydaı kútti. Táýir kóretin inisiniń erjetip, úlkenge qosylyp, úılenýge aınalğanyn bul aýylda jalğyz Qudaıberdi qýanysh etkendeı.
Ol Abaı men Erboldan Boshannyń saltyn, ádet yrymdaryn surastyryp otyryp, osyndaıdağy dağdy boıynsha qaıyn jurttan sarqyt qyp ákelgen jańa ánder aıtyńdar dep qolqa saldy.
Abaı men Erbol osy túni kóp án aıtty. Ánge kiriser jerde Abaı:
 - Qarqaraly bizdiń elden ánshi bolady eken! - dep edi. Qudaıberdi kúldi de:
 - Qarqaraly ánshi me, joq jańa esik kórip qaıtqan kúıeýdiń kóńili ánshi me?
Qaınyńnyń áni de ystyq kórine me, kim bilsin? - dedi.
Úıdegiler Qudaıberdini qostap birge kúldi. Abaı burynğydaı emes, bul joly ağasymen daýlasqysy kep:
 - Ádiletin aıtam, Báke! - dedi. Qudaıberdini Abaı "Báke" deıtin.
 - Joq, sen Qarqaralynyń daýyn aıtpa, ánin aıt!
 - Ras, ol durys eken! Daýyn ánniń ózi aıtsyn! Kel, Erbol, - dep Abaı bastady da, Erbol erdi. Bul ekeýi ádemi qosylyp kep, asa tamyljyğan, shyrqaý án - "Topaı-kókti" aıtyp shyqty. Tobyqty estimegen án. Abaı óz ánderiniń úıdegilerge áser etkenin baıqap:
 - Mine, bul ándi ne deısiz? - dedi. Úıdegilerdiń bári súısingen eken.
Solarmen birge Qudaıberdi de:
 - Jaqsy eken! - dedi.
 - Endeshe tağy tyńdańyz! - dep alyp, Abaı men Erbol "Shyraılym" degen jańa ándi de aıtty. Qudaıberdige bu da unady. Maqtaı bastady. Osy kezde Abaı men Erbol kúbirlesip alyp:
 - Endi dúpke saqtağan ándi aıtamyz! - desti de, asa bir sándi, salmaqty, nazdy qońyr án aıtyp shyqty. Án - "Aqqaıyń" bolatyn. Bul ánniń úsh qaıyrmasy aıtyldy. Úıdiń ishi myzbaqpaı, ún shyğarmaı, qalta qarap, qatyp tyńdap qalğan eken. Abaı dombyrany qońyrlatyp qağyp toqtady da:
 - Al, Báke, buğan ne deısiz? - dedi.
Úsh ánniń úsheýin de Abaılar Qarqaralydan ákelgen, bunyń birde-birin Tobyqty áli bilmeıdi.
Qudaıberdi bar yntasymen shyn súısindi de:
 - Seniń sóziń durys pa dep otyrmyn. Jaqsy án ákepsińder! - dedi. Abaı osy oraıda Tobyqtydan ózderi salyp barğan: "Kókqaýlan", "Maqpalqyz" sııaqty ánderdiń jaramsyz bop qalğanyn aıtty. Ol ánniń bári Qarqaralyda málim eken. Balağa sheıin biletin, eskirgen án. Jáne onyń ózi de Tobyqty ishindegiden artyq órnekpen aıtylatynyn sóıledi.
Keńese kele Abaı Tobyqtynyń ózi án shyğara qoımaıtynyn, ánniń kóbin sol Qarqaraly, Baıan, Qaraótkelden alatynyn jáne sol alğanyn da onshalyq kelistire almaı, buryp, yrğaqsyz ğyp áketetinin aıtty. Qudaıberdiniń alğashqy qaljyńyn endi toıtarğandaı. Ağasy Abaığa biraz tańdanyńqyraı qaraı otyryp, sóziniń bárin mándi kórip:
 - Óziń osy joly synshy bop qaıtypsyń ğoı! - dep, bir qolymen qushaqtap qoıdy.
Abaı shynynda bul jolda ár nársege úńile qaraıtyn jáne kópten kóri ózgesherek qaraıtyn qatqyl synshy minez qosyp alğandaı.
Kelesi kúni óz sheshesiniń aýlyna keldi. Munda barlyq el bop qýanyp qarsy aldy. Kári áje ámse uzaq ıgilik tiledi. Jas iniler sağynğanyn kórsetip, moınynan qushaqtap, baýryna oralyp, máz bolysty.
Aýyl jaılaýdyń asa bir keń kógaldy, sulý tóbeli, mol sýly qonysy -Botaqan oshağy degen jerde. Keshe Kúnkeniń aýlynda da esitip edi. Búgin óz aýyldarynda tipti aıqyn bildi? Tobyqtynyń barlyq osy mańdağy qalyń eli bul kúnderde bir úlken merekeni kútip júr eken.
Balanyń da, jigit-jelińniń de, egde-mosqal úlkenniń de - barlyğynyń aýzynda bir jańalyq, bir habar. Ol - osy jaqynda bolatyn as týraly, Bójeıdiń asy týraly.
Byltyr Bójeı ólgen kúnderde basyna qara tikken ağaıyn qystan beri asqa ázirlenip kelgen. Jazğa salym, qoı qozdar kezde saýyn aıtylğan. Saýyn, astyń bolatyn aı, kúnin, ornyn jarııalağan.
Sol saýyn boıynsha, qazirde Jigitek, Kótibaq, Bókenshi. Torğaı byltyrdan beri toby-jigin saqtap kep. Shaqpaq, Qazbala degen mol qonystarğa jıyla qonypty. As Qazbalada bolmaq. Munda úlken báıgi bolady. Soğan laıyqtaı as beretin jerdiń bir jağy at shabarlyq keń ólkege taıaý bolýyn oılasatyn.
Qazbaladan bir qabat qara adyrdy asa, Dosymbaı, Balqybek, Aqırek jaqtardağy keń dalağa shyğatyn.
Bul óńirde Jigitek, Kótibaqqa tıisti shağyn qonystardyń ishinde, osy Qazbaladan laıyqtysy joq. Sol Qazbalanyń batys jaqtağy aıağy Uljan aýly otyrğan Botaqan oshağyna jalğasady.
Abaıdyń shesheleriniń aýly asqa ázirlenip jatqan qalyń eldiń kúnbe-kúngi qamdaryn erteli-kesh surastyryp, esitip otyratyn.
Eldi sağynyp kelgen Abaı men Erbolğa endi aldarynan shyqqan myna habar asa kóńildi kórindi.
Erbol óz aýyldarynyń ázirligin estı sala, qaıtpaqqa asyqty.
Abaı oğan ruhsat etti. Biraq Erbol eki kún ishinde qaıta kelip, tağy tabysyp, birge bolysýğa ýáde berdi. Abaıdyń tilegi solaı.
Kelgen kúnniń erteńinde Abaı, sheshesimen uzaq áńgimelesip otyryp, ózderi ketkennen bergi el ishindegi jańalyqtardy esitti.
Sol áńgimelerge qarağanda, Qunanbaı kóktemnen beri damylsyz jıyn jıyp, tynymsyz qımyl ústinde eken. Alğash kelgen kezdegi kókqasqa, aqsarbas soıylğan toptardan basqa, keıin de talaı áńgime-dúken qurypty.
Bireýge syı berip, bireýge sert, ýáde berip, keıbireýlerdi salqyn yzğar, sálem hatpen tartyp, áıteýir bir aı shamasynda talaı rýdy qaıyryp, baýrap apty. Sol rette anyqtap kep qoltyğyna kirgen Qarataı sııaqty beldiler bar.
Buryn ara ağaıyn bop, sulyq júrgen rýdyń kóbin de jaqynyraq tartqan tárizdi. Qysqasy, el syrtqa shyğýğa bet alyp, qystaý-qystaý tusynan qaıtadan óter kezde, Qunanbaı qarsysynda, qalğan shoqtaı top, belgili úsh-tórt qana rý bopty.
Olar bolsa, qystan beri Bójeıdiń asyna ázirlenemiz dep, kúsh-qaırattyń, sóz ben qamnyń bárin soğan salyp júr eken. Sonymen, dál syrtqa shyğar kezde, Qunanbaı on bes qystaýdy qaıta joqtapty.
Baıdaly, Baısalğa kúz ben qysta ózi ýáde ğyp, ağaıyny qoldan bergen jerlerdiń bárin qaıtadan qaıtaryp alatyn bopty. Ótken qys sol jerlerdi qystap shyğyp, menshiktenip qalğan aýyldardyń bárine de sálem aıtypty da, "kúzdigúni bul qystaýdan dáme qylmasyn! Qoımalaryn qoımasyn! Jataq qaldyrmasyn! Qystaý ózimizge qaıtady" dep, ár aýylğa oqshaý-oqshaý habar aıtqan eken. Barlyq sáleminde daý aıtyp, qısyn aıtpaıdy. Buıryq jiberedi.
Súıtip on tórt qystaýdy qaıtyp alyp, jalğyz ğana qystaýğa kelgende, degeni bolmaıdy. Ol - Shyńğys ishinde, Baısal alğan qystaý eken.
Qazir mine osy aýyl Botaqanda otyrğanda, Baısalğa Qunanbaı jarlyğyn aparğan Qarataı men jorğa Jumabaı. Solarğa Baısal áýeli jaı ğana jón aıtty.
Aıtqany:
 - Myrzağa sálem aıt, bala jastan birge jasasyp kelemiz. Sodan beri meniń qystaýsyz, jersiz ekenimdi osy el ishinde ózinen artyq biletin kisi joq. Keshe, Bójeı qystaýy Toqpambetke sheıin áperem demep pe edi? Búgin mağan bir qystaý tıgen eken. Myrza jersiz emes. On bes qystaýdyń on tórtin qaıtyp alypty ğoı. Mağan tıgendi qaldyrsyn, oryn teýip, shyğyndap qaldym! - depti.
Sol sálemin Qunanbaığa ákelgende, ol ashý shaqyryp, kárine minip, Qarataı men Jumabaıdy sol túnde qaıta jiberip: "Sózdi qoıyp, kóshsin" degen buıryq joldapty.
Baısal muny estigende qatty buzylyp, qarsy qaırat kórsetip:
 - Jónimdi aıtyp em, jibimedi ğoı. Jerge tıgendikten shyqpaıdy, jetege tıgendikten shyğady jan ashýy. Men tek jataıyn desem de, súńgilep turğyzaıyn degen ğoı! Sol jer degen bop, jegideı sońyna túsip, keshegi qadirli Bójeıdi de jutyp edi. Sodan janym ardaqty emes. Aıtqanymnan qaıtpaımyn!
Osy qystaýdan qııa baspaımyn! - depti.
Bul jaýapty Qarataı tağy bir ot shyğyp kete me dep, maıdalap jetkizbek eken. Biraq Qunanbaı: "Baısal bulaı sóılemeıdi, degenin dál jetkiz" dep, qadalyp otyryp apty da, Jumabaı túgel aıtyp beripti.
Sodan beri Qunanbaı Baısal men Baıdalyğa qaıta kijinýli eken. Jalğyz-aq Bójeıdiń asy kele jatqandyqtan, syrttan tartynyp otyrğan kórinedi. Biraq Uljan túgel bilipti. Shyńğys asyp jaılaýğa kóshe bastağannan beri, Baısal aýyldary men Qunanbaı aýyldary ár qonystyń tusynda ıyqpen qağysqandaı bop, ylğı taıtalasa kelipti. Barlybaı jazyğyna bul aýyl qonğan da, Tońashağa Kótibaq qonğan eken. Malyn qýdyra beripti Qunanbaı. Sodan soń Baısal, Kótibaq qonysynyń Qunanbaı aýyly jaqtağy shetine udaıy óz aýylyn qondyryp, bul jaq ne istese, sony istep kelipti.
Qyzylqaınar tusynda, Jylandyda, Balashaqpaqta da Baısal aýylymen osy aýyldar ylğı sybaılas bop, tiresip kelgen eken. Kúndiz-tún Kótibaq jigitteri Baısal aýylynyń aınalasynda bolady deıdi.
Qunanbaı aýly anaý kórinip, jer shegine irgesin qadap otyr. Bolymsyz birdeńe bolsa, ot shyğyp, ushqyndap ketetin sııaqty. Qunanbaı, ásirese, omyraý ğyp, soğan ádeıi izdenip júr. Osy jaıdy ańğarğan Zere myna Botaqan oshağyna elden buryn kep, Baısalğa ózi kórshi bop qonypty. Onysy Kúnkeniń aýlyna tımeı, malshy, qosshyny tyıyp ustamaq. Uljannyń ásirese qamyğatyny, myna kele jatqan Bójeıdiń asyna da Qunanbaı bul qalypta qyrys qarap, shyraı beretin emes. Óliniń topyrağyn kórmese, tym qurysa jyl ótkende jibimes pe?
Osynyń bárin kóp kúrsinip otyryp aıtqan Uljan Abaığa úlken oı saldy. El ishiniń minezine, ákeniń tartysyna balasynyń kóńilin shyndap turyp, shúılep salğany osy. Úlken isine aralasatyn kezi jetti dedi me? Barynsha shıryğyp otyryp, ashyq sóıledi.
Abaı óziniń qatań oılaryn syrtqa shyğarğan jok, qabaq túıip ishke jıdy.
Osy kún kúni boıy eshkimmen jazylyp sóılesken joq. Tún boıy uıyqtaı almaı, aýnaqshyp shyqty.
Erteńinde túske jaqyn Erbol kelip, eki jigit úlken úıde qymyz iship otyr edi.
Tysta bir nársege qatty ashýlanyp, aqyra sóılep, attan túsip kele jatqan Qunanbaı úni estildi. Jalğyz eken. Úıge kire bere bógelip, esik aldynda turyp:
 - Eı, Jumağul, Myrzahan! Kel beri! - dep, ámir etti de, úıge kirdi. Eki jigit ilese keldi. Qunanbaı tórge shyğyp otyra bere:
 - Aýlymnyń irgesine egesip kep qonyp otyr ğoı. Egeskendikten jylqysyn qaptata jaıyp, beri óristetip otyr. Kóreıin men, Baısaldyń yzğary men aıbaryn. Bar dereý, qoldaryńa shoqpar, soıyl alyńdar. Anaý jylqysyn soıyldap-soıyldap, dál Baısal aýlynyń ar jağyna qýyp tastańdar!
Buljytpaı orynda osy aıtqanymdy! - dedi.
Eki jigit jalt bere jóneldi. Bir kezde soıyldarynyń dybysy estilip, kermeden at sheship jatqandary bilindi. Sol ýaqytta Abaı úıden shyğyp, eki jigitke;
 - Eı, toqtańdar! - dep, ún qatty. Ana ekeýi attaryna minip ap, tymaqtarynyń qulağyn jymyra baılap jatyr eken.
Abaı qataryna kelip:
 - Sender qaıtkeli tursyńdar! - dep edi, Jumağul syrt qarap jaýap berdi.
 - Bara, jaý tıgendeı etemiz! Nesi bar?
 - Tımeısiń olaı, beri qara!
 - E-e, myrzanyń buıryğyn eki etýshi me em? - dep, tebine berdi. Abaı osy kezde qatty býlyğyp jetip keldi:
 - Qutyrma! Toqta! - dep, aqyryp qaldy. Eki kózi qaptalap, ózi sup-sur bop apty. Judyryğy túıuli. Eki jigit toqtaı qaldy.
 - Jylqyny qýmańdar! Soıyldama! Jaı ğana jylqyshysyna aıtyńdar da, qaıtyńdar!
 - E, buıryq she?
 - Buıryq osy! Aıtyldy! Osydan tek jalğyz-aq bále shyğaryp júr, Jumağul, jazanyń úlkenin sonda kóresiń! Tap myna menen kóresiń! - dedi.
Daýsy sonshalyq  zildi. Sózi sondaı salmaqty.
Jumağuldar eriksiz kóndi de, aıańdap ketti. Abaı úıge kep ákesine ajarlana qarap otyryp:
 - Áke, osy, shildeniń kúninde, en jaılaýda, shóp degen tunyp turğan shaqta, jer qoryğan, ağaıynğa renish salsań ne qısynğa sııady? - dedi.
Qunanbaı buğan jalt etip, sýyq qarady.
 - Nemene, Baısaldyń daýyn aıtar til, jaq joq dep pe eń? Qystaýymdy qaıyrmaı, qasarysyp otyrğanyn da qostarsyń sen!?
Abaı qaıtqan joq. Úni qatqyl shyqty.
 - Qystaý - jaılaý emes qoı.
 - Qystaýdan jaılaýğa kóshetin kekesin bolmaı ma eken?
 - Endeshe túp-túıindi aıtady ekemiz. Sonda qystaý jaıyndağy ashýdyń ózi ádilet pe?
 - Ádilet, seniń oıyńsha, bireýdiń basyna kún týsa, sonyń ornyn tartyp alý ğoı?
 - Tartyp alğyshtyń basy, shynğa kelsek, Baısal emes, ózimiz ğoı. Baısal alýshy emes, alynýshy bop kelmep pe edi bul kúnge sheıin? Ámir boıy bir-aq qystaý surap emingeni ózińiz emes pe edińiz? Sol bir qystaýdyń zarynan keshe sizdiń qasyńyzğa erip, qolyńyzdy qostap, tipti anaý Bójeıdi sabasýğa da barğany qani? Baısalğa tıgen bir qystaýdy qýğan - zorlyq. Sodan ushqyndap kep, myna... - deı bergende, Qunanbaı Abaıdy toqtata berdi. Biraq, alğashqy ashýly úni báseńdepti - Já, sýrylma!.. Menimen jarysa túspek pe eń? - dedi. Abaı buğan az irkildi de:
 - ...Myna jaılaýda bólinbegen bir eldiń kódesi úshin tús shaıysý tipti jol emes! - dep toqtady.
Buryn Abaı ákesine osyndaılyq el jaıyndağy sózderdi aıtqanda, kósilip sóıleı almaı, kúrmele berýshi edi. Tili de tutqyr tarta beretin.
Qunanbaı balasynyń bul jolğy únin ózgeshelik kórdi. Úı ishine aınala qarap, baıqap edi, Zere, Uljan da qalt qarap, qadala tyńdap otyr eken. Jańağy sóz jalğyz Abaı sózi emes pe, álde? Qunanbaıdyń betine batyp aıta almasa da, syrttan bar jaqyn, bar týysqan osylaı dese me eken? Osyndaı ğyp oılandyrğan suraqtarmen Qunanbaı toqyrap, únsiz otyryp qaldy. Azdan soń tynyshsyzdanyp qozğalaqtap baryp, kólbeı tústi. Shyntaqtap, jantaıa berdi.
Abaı bıik tósekten jastyq áperdi. Qunanbaı sol jastyqty qoltyğyna basyp, Abaığa syrtyn berip, oığa túsip qalyp edi.
Alğashqy sózine qarsy dúrse qoıa bergen ashýdy kórmegen soń, Abaı tağy bir sóz bastady.
 - Úı ishi bolsyn, bala-baýyr bolsyn, óz oıyndağy maqul degenin sizge aıtýy shart qoı. Aıta almaı jasyryp qalsa, laıyq pa? Sizdiń de estip bilýińiz lazym ğoı!
Dindár ákege kitapshylap sóılese, paryz, ýajip degen sııaqtyny eske alýy múmkin. Bul esebi durys bolğan sııaqty. Qunanbaı Abaığa qyryndaı qarap, endeshe aıt degendeı iltıpat jasady. Abaı endi bógelgen joq.
 - Tağy bir jaıdy aıtýğa ruqsat etińiz. Ol myna Bójeıdiń asy týraly. Bul jónde biz ada qylmağan ağaıyn mindeti kóp. Jalğyz-aq, endi mynaý as jalğyz Jigitekke syn emes. Birneshe dýannyń eline saýyn aıtyp otyr. Ağaıynmen, adammyn degenniń bárine syn. Óliminde oqshaý qap ek, endi tym qurymasa, mynaý asyna at salysaıyq! - dedi.
Qunanbaı ótken jyldyń yzasyn eske túsirip:
 - Men qaıteıin! Kel demese kımelep baram ba? Baryp turyp, byltyrğydaı keýdege qaqtyram ba? - dedi de, bul sózdi jaqtyrmağanyn sezdirdi.
 - Endeshe, siz barmańyz. Biraq bizge ruqsat etińiz. Biz baramyz da, aralasamyz. Sol jetedi. Qarsy bolmasańyz, men ózim ada qylaıyn. Tek qasyma Yzğuttyny berińiz. Jáne azyn-aýlaq mal-dúnıeniń shyğynyn osy úıdiń, myna shesheler men bizdiń erkimizge berińiz!
Bul tusta Abaı kóńilinde ázirlep alğan baılaý bar sııaqty. Onysy bir ózinen basqa eshkimge málim emes. Uljan da qazir balasynyń sózin oılana tyńdap qapty.
Qunanbaı basyn kóterip, tymağyn kıip, turýğa aınaldy. Úı ishi jaýap kútip, qadala qarap otyr. Salmaq salğandaı. Sony jaqtyrmağan Qunanbaı qyrystanyp:
 - Meıilderiń! Mağan dese, aıağyna bas ur Baıdaly men Baısaldyń! - dedi de, shyğyp ketti.
Kóngeni osy. Qaı kóńilimen kóndi. Qınalyp, qynjylyp kóne me?
Kekesinmen kóne me? Onyń ar jağyn Abaı elegen joq. Tek qarsy alyspasa boldy.
Endi sheshelerimen ońasha otyryp, óz oıynsha qalaı aralasatynyn ap-aıqyn qyp, taratyp-taratyp aıtyp berdi. Baılaýynyń bári de oryndy eken.
Zere men Uljan osy iske kómekshi bolsyn dep, Yzğuttyny shaqyrtyp, dál osy kúni Abaığa aqylshy ğyp qosyp bergen.
Abaı óz ağaıyndarynyń ishinen Qudaıberdiniń bolyspağyn qajet dep bildi.
Oğan ózi baryp, uzaq áńgimelesip, bar nıetin aıtyp, uğysyp qaıtty. Qudaıberdi Abaı kerek etken járdeminiń bárin jetkizip turmaq boldy.
Osy keshte Erbol Bókenshi jaqqa qaıtpaq edi. Atqa miner jerde Abaıdy ońashalap alyp:
 - Abaı, bóten sózim joq. Tek bağana ákeńmen sóılesken sózińdi esitkeli ózińe dán yrza bop, dostyğyma súısinip em. Barym sol ğana. Endi men ana jaqqa baryp kóptiń isine qoldan kelgen kómegimdi eteıin! - dedi.
Abaı ruqsat etti. Jalğyz-aq, Erboldyń as jóninde keregi bolsa shaqyrtyp almaq boldy.
Kelesi kúni Abaı atqa mindi. Qasyna ertkeni jorğa Jumabaı men Myrzahan.
Bul úsheýi Qazbalany órlep, Kótibaq pen Jigitektiń qalyń aýyldaryn aralap otyryp, sol ólkeniń orta tusyndağy Bójeı aýlyna keldi. Bul óńirdegi el tutasymen astyń qamynda. Bójeı aýlynyń joğarğy jağyndağy keń bir tóskeıge sansyz kep úıler tikkizip jatyr. Astyń kúni jaqyndap qalğan.
Qarbalas mol. Er ataýly at ústinde. Asqa tigilgen úılerdi artqan kóshter, tizbek-tizbek bop, damylsyz ağylyp kelip, jańağy tóskeıge quıylyp jatyr.
Abaılar eń aldymen Bójeıdiń qaraly úıine túsip, quran oqydy. Beldeýine qara tigilgen, ishine qymbat buıym ataýlydan sep jıylğan, qaraly teńder tizilgen úlken úı áli sol qalpynda. Bójeıdiń jyl ýağyn kútip, azaly kúıde tur.
Tuldağan kıimder de oń jaqta ilýli kúıinde. Ásem tuskıizdiń ústinen ilinipti.
Osy aýyldyń qasynda as ıeleriniń jıyny túgel eken. Abaılar Bójeı úıinen qymyz aýyz tıip, tysqa shyğyp, sol jıynğa keldi. Kishileý tóbeniń basynda otyryp, keıbir attylardy shaqyryp alyp, keıbireýlerin shapqyza jóneltip, ámir taratyp otyrğan osy jıyn. Ortasyndağy úlkenderi Baıdaly, Baısal, Súıindik.
Baıdaly byltyrğydan beri nedáýir qartaıyp qapty. Saqal-shashynyń ağy kóbeıip, býrylğa jaqyndağan. Qastaryna Abaı kelip sálem bergende, bul úlkender burynğydaı emes, oń shyraımen amandasty. Baıdaly men Súıindik, Zere men Uljannyń amandyq-saýlyğyn surap, jas jigitke qastarynan oryn beristi. Osy úlkenderdiń buıryğyn kútip, qas-qabaqtaryna qarap júrgen jas jigitterdiń ishinde Erbol bar. Abaıdyń burynnan jaqsy biletin bir tanysy Jırenshe de osynda. Baısal Qunanbaımen arazdasyp ketkeli, Abaı men Jırensheniń kezdeskeni osy.
Jırenshe de Abaığa endi jyly ushyrap amandasty. Jańa adamdar kelgen soń, úlkenderdiń ózge isteri men sózderi bógelip toqyrap qalğan. Azğana jıyn biraz úndemeı otyrysty.
Abaı osy ýaqytta Baıdalyğa qarap:
 - Baıdash ağa, - dep alyp, sózine kiristi.
Kelgen jumysyn qysqa aıtty. Biraq, ornyqty, baıypty qyp jetkizdi.
...Osy jıynğa sálem aıtqan Zeredeı analary eken. Sol kisideı úlkender jiberipti. Bójekeńniń asyna ağaıyn bop at salyspaq. Burynğy shaqta qapy bolsa, endi olaı emes, qalyspaımyz degen adal nıetpen kelipti.
Baıdaly Abaıdy tyńdap aldy da:
 - Shyrağym, bul sózińe ağaıyn yrza. Betińnen jarylğasyn. Endi qalaı kirisesiń, oılağanyńdy óziń aıt! - dedi.
Abaı sonan  soń keshegi sheshelerine, Yzğuttyğa, Qudaıberdige ózi aıtqan jobalaryn aıtyp shyqty.
Qonaqqa tigilip jatqan úılerdiń ortasynan Abaı ózi tikkizetin úılerge bólek oryn tileıdi. On úlken úıdi osy búgin kúnnen qaldyrmaı ákelip tigýdiń mindetin alady.
On úı - otyz-otyzdan úsh júz kisi túsetin úı bolmaq. Sol úılerge arnalğan ishki jasaý, kórpe-jastyq, ydys-aıaq barshasy úılermen birge keledi. Jáne on úıdiń erteńdi-kesh as azyğy, bar soıysy, barlyq kútimi ózine bólek. Ol Abaılardyń óz moınynda. As oshağyn da ózderi jaılaıdy. Aspazshy, kútýshi, daıashy jigitterdiń bárin de Abaı ózi qamdaıdy. Úlkender osyğan sensin de, qazir osy arada tapsyryp, baılap bersin. Sonan sońğy Abaıdyń tileıtini: ár rýdan, ár jaqtan kelgen qonaqty osy mańdağy ár top, ár aýyl mindetine alyp jatyr ğoı. As kelesi solaı ğoı. Endeshe Abaı da mynaý úlkenderdiń buğan arnaıtyn qonaqtardy atap bermegin suraıdy. Sonda jáne osy jıynğa keletin eń qadirli, eń syıly degen eldiń qonağynyń birin bersin, sony ótinedi.
Baıdaly, Baısal, Súıindikter Abaıdyń ózin endigi aqyldarynyń ishine ala otyryp sóılesti.
Bul asqa Qarqaralynyń Arğyny, Jetisýdyń Jalaıyry, Sadyr-Mataıy, Semiz-Naımany, Yldıdyń Ýaq, Býrasy, Dağandynyń Kereıi bar, talaı úlken rýlar kelmek. Bári de alystan keledi. Biraq, osy toptardyń ishinde, ásirese, ala-bóten, joly basqa bir top bar. Ol Naımannan keletin Bójeıdiń nağashylary.
Sol elde erterekte Bójeı atty jaqsy kisi bolğan. Keńgirbaı sonymen quda bop, óziniń Eraly degen balasyna Bójeıdiń qyzyn aıttyrğan. Keıin sol Bójeı qyzynan týğan nemeresiniń aty nağashysyndaı bolsyn dep Bójeı atalğan eken.
Baıdaly qystan beri solarğa aıryqsha habar joldağan. Jaqynda jaýap kepti.
Bójeıdiń sol nağashy jurty jıeniniń asyna kelmekke ázirlenip jatyr eken.
Qazir jıyn Abaıdyń meılinshe jaqsy oılağan qamdaryna sengen sııaqty.
Osy Bójeıdiń nağashylaryn kútip alý, ózge qonaqtan ózgerek retti tileıdi.
"Tapsyrğanda, solardy tapsyrsa qaıter edi?" - degen sózder shyğa bastağanda, Abaı:
 - Endeshe, Baıdash ağa, baılaý sol bolsyn. Bójikeńniń nağashysyn bizdiń kútýimiz jol eken! Bizge berińder! - dedi.
Jıyn irkilgen joq. Keshe Qunanbaı, Bójeıdiń arazdyğyn, jamanatyn esitip kelgen nağashy jurt, endi artyn kútiskendi kórse, kórsin! Laıyğy sol eken desken...
Bul jaıdy ashyp aıtysqan kisi joq. Biraq salğan jerden Abaı qalaı ashyq túsinse, ózgeler de solaı tanyğan.
Abaı osy aýyldardyń ózge qamdaryn, ishki retterin jaqsy biletin kisilerden bir úsh jigit berilýin surady. Oğan Baıdaly Erboldy, Jırensheni, Bazaralyny atap berdi. .
Bar sóz sheshildi. Bar qam, barlyq qımyl alda tur. Endi bir sátke de aıal joq. Abaı sol arada atyn mingeli ornynan tura berip edi, Súıindik buğan yrzalyqpen qarady da:
 - Jamandyqtan juqqysh nárse bar ma? Ony tapqan aqyldy bolğandyqtan tappaıdy. Jáne tapqanymen qarq bolmaıdy. Shyn tapqan dep, jaqsylyq tapqandy aıtat ta! Betiń, nıetiń durys eken, balam! Tek, jolyń bolsyn! - dedi.
Abaı osy toptyń bóteni bop kórinbeı, óz adamy sııaqty bop sanalğanyna ishinen qýana túsip, yrza bop, atyna qaraı basty. Ózi atqa minisimen jańağy buğan serik bolatyn Jırenshe, Bazaraly, Erbol úsheýin ertip alyp, úıler tigilip jatqan jerdi aralady. Óz úılerin tigetin oryndy aqyldasyp, saılap alyp, as oshağyn ornatatyn jerlerin de belgiledi. Ol oraıda aqyl aıtyp, oryn kórsetken Jumabaı bolatyn.
Barysymen úıler kóshiriledi. Myrzahan men Erbol ekeýi kóshti aldynan tosyp alyp, jaılap qondyrýğa mindetti. Abaı ózi ol jaqtan keletin mal-dúnıeniń bárin ábden saı ğyp jóneltken soń ğana keledi. Oğan shekti, mundağy isterge Bazaraly, Jırenshe báriniń de bas-kóz bolýyn surady. Baılaýy shapshań, sózi de, isi de jol kórgen kisideı, oryndy, shıraq.
Abaı men Jumağul jónelip ketkende, uzyn boıly, sulý júzdi Bazaraly qalğandarğa qarap:
 -Iapyrmaı, mynaý ózi erjetip, pisip qapty-aý! Tek aıtqany qolynan kelsin, - dedi.
 - Qolynan kelgende, myqtap keledi! Kórersiń! - dep, Erbol senimdi sóıledi.
 - Endeshe, bótenniń qamy emes. Bir Bójekeńniń arýağy ğoı. Kelińder, kómeginde bolaıyq! - dep, Bazaraly baılaýyn aıtty.
Jırenshe de, Erbol da shyn beıilmen quptady. Abaı Qazbalağa júrerde qatty tapsyryp ketkendikten, Uljan aýlynda úlken qarbalas, ázirlik júrip jatyr eken. Mundağy istiń basynda Uljannyń ózi jáne Yzğutty, Qudaıberdi bolatyn.
Botaqan oshağyna kelisimen, qonaqqa tigiletin on úı jyğylyp, artyla bastady. Úılerdi jańağy úsheýi osy aradağy Yrğyzbaıdyń bar aýlynan tańdap turyp atağan-dy. Abaı sary jorğa atpen sydyrtyp júrip, bar úıdi tigýli kúıinde kórip shyğyp, bir-eki qońyrqaı úzigi bar úıdi almaı, ornyna basqa týysqandardyń appaq úılerin jyqtyrdy. Sonymen, keshki jylqy sýğa keletin kezde, Qazbalağa qaraı salqar kósh bop jónelgen úıdiń bári birdeı úlken, shetinen appaq, kelisti úıler bolatyn.
Ár úıdiń ishine ustalatyn kilem, tuskıiz, syrmaq, tekemet, kórpe-jastyğy da birge jiberildi. Kóbiniń ydys-aıağy da saı bolğan. Dastarqan, oramaldyń da olqy bolmaı, jańa bolýyn, taza bolýyn, Uljan áz kózimen atqaryp, qadağalap jibertken.
Ár úıdiń tigýshileri qazir birge ketken jigitter. Keıin qonaq kútetin kútýshiler de solar bolmaq.
Óńsheń pysyq, elgezek, sergek jigitter eken. Bári de Bójeı isine bul aýyldardyń bet bergenin ishteı shynymen maquldağan jastar sııaqty. Tegis kóńildenip attanysty.
Qonaq úıler jónelýmen Abaılar isteıtin istiń basy ğana bastaldy. Úlken, aýyr jumystar áli alda jatyr. Kóshti júrgizip jiberip, endi kún batar shaqta tysta úlken úıdiń aldynda, Zereni ortasyna alyp otyryp, tórteý-beseýi aqyldasqanda, qalğan istiń qıynyn Abaı endi túgel túsindi.
 - Ne kerek? Qaıtpek kerek? - degendi kezek-kezek aıta bastağan Uljan men Yzğutty edi.
Qazir endi as oshağynyń basyna tigiletin úılerdi de jóneltý kerek. Oğan Abaı bir-eki úıi jeter dep oılap edi. Joq soıylatyn maldyń eti úıde bolý kerek eken. Endeshe, bes-alty úı kerek.
Onyń bárine as pisiretin, otyn-sý qamdaıtyn halyq kerek. Eń aldymen soıys ne bolady! Qunanbaımen aqyldasýğa bolmaıdy. Ne de bolsa, ózderi sheshedi. Biraq keń qoldyq, shyğymdylyq bolsa, osy jerde kórinedi. Oğan Yzğutty irkilip, eshnárse aıta almady. Abaı áıteýir sarań bolmaý kerek degennen basqa, ne laıyq ekenin dáldi bilmeıtin. Bul arada Qudaıberdi kómek etti.
 - Endi seniń betiń irkilmesin. Barğan soń, basqasha bop bar! On úıge arnap, on segiz baıtal aparyńdar. Úı basy eki erkek qoı barsyn! - dedi. Osy aıtqany baılaý boldy.
Uljan as oshağynyń basynda úlken qıyndyq baryn, aqyl kerek ekenin aıtyp kelip, erteń ózi barmaq boldy. Qasyna Aığyzdy, Qalıqany, Sary apańdy jáne birneshe kútýshi qatyndardy erte baratynyn aıtty. Osy keshte un, shaı, tátti-dámdi degenniń bárin de bar aýyldan tyğyz qamdatty.
Ózge jaıdyń bárin aqyldasyp, sheship kelgende, bárinen qıyny qymyz boldy. Saýyn bıeni ol arağa aparyp baılaýğa bolmaıdy. Jer tar, el tyğyz.
Qymyzyn anaý basqa kútýshi el de kúnbe-kún jetkizip turmaq Botaqan oshağynan Qazbalağa qymyzdy mol qylyp, qalet qylmaı, keshiktirmeı jetkizip turý úshin bir Abaılar emes, osy artta qalğan aýyl-aýdannyń, kári-jastyń bári kepil bolýy shart.
El jatqansha, osy mańdağy jıyrma aýyldyń bar úlkenderin Abaı men Uljan tegis shaqyrtyp ap, tağy keńes jasady. Astyń basy bir basqa. Osy aýyldyń ózinde qalyp, únemi aıdaýshy bop otyratyn asa myqty kisi osynda kerek. Qudaıberdi ol mindetti óz moınyna aldy. Oğan Jaqyp, Jumağul, Yrsaı sııaqty úlken týysqandar aığaıshy bolmaq.
Yrğyzbaıdyń osyndaı kópshiligi bas qosqan keńesinde Zere sóıledi:
 - Baılaýyn baıladyń. Endi, túge, jat jıynnyń aldynda jas balalarymnyń jaqsy talabyn jer qylmańdar. Ólige etken qyzmetten bastaryń kishireımes. Araz-qurazdy umytyńdar adam bolsań! Tirisinde alğys almasań, endi tym qurysa, óli arýağynan qarğys alma. Balalarym men kelinderim, sender de tóbeńmen júr! Otymen kirip, kúlimen shyq qonağynyń!
Erdiń syny shabýyl men shaptyğýda emes - kishipeıil, meıirde! Shaldyqsań da qabaq shytpa! Qýanyp, jarqyrap júrip kút! Dabyraıyp, jeligip te ketpeńder!
Jym-jyrt, momyn júrip kútińder! Bolmasa mynaý ağaıynnyń tórt kózi túgel otyr ğoı mine, ól de mağan! Biri qyrt, biri daraqy maqtanshaq, biri ur da jyq, dańğoı atanğanda - osyndaı kóp jıyn ústinde masaıyp, ospadarlyq qylam dep, sondaı ataq alatyn! - dedi.
Sońğy aıtqan "myljyń", "maqtanshaq", "dańğoı" degenderi osy arada shynymen tórt kózi túgel otyr edi. Myljyńy mynaý - sary saqaldy Juman.
Dańğoıy anaý - Maıbasar. Maqtanshağyn aıtsa - Qunanbaıdyń ulyqtyğyn bý kórip, osy Yrğyzbaı shetinen bóspe bolatyn.
Zerege daý aıtýğa batyly barmasa da, Maıbasar ishinen qyjaldanyp, moınyn syrt qaıyryp otyr. Bar Yrğyzbaıdyń anasy. Óziniń ashýy áli qatty.
Tomyrylyp ketse, tipti Qunanbaıdy da qorqytý qolynan keledi. Ony Maıbasar talaı kórgen. Endi, yza bolsa da, amal joq.
Zere sózin bitirgende, Maıbasar qasyndağy Uljan jeńgesin túrtip qoıyp, aqyryn kúńkildep:
 - Qap, myna tentek kempir me! Isi Yrğyzbaıdyń aqsaqal, qarasaqalyn jıyp ap, qylyp otyrğanyn qarashy. Enemizdi ábden urdy-aý, masqara-aı!
Dańğoı degeni ğoı dál men osynyń! - dep edi. Qasynda otyryp, sózin estigen jurt kúlip jiberdi.
Maıbasar Uljannyń tasasyna buğyńqyrap otyryp, qýlanyp kózin qysyp:
 - Áne bireý aıtqany kim eken deseńshi, tağy bunyń? Ana "myljyń" degenin aıtam! Ondaı da bar ma edi? - dep, toqtaı qap, Jumandy kóziniń astymen bağyp otyr.
Sağal kóz, sary saqal Juman bunyń mysqylyn sezgen joq eken.
 - Oı, syğyr mundar, bilmeı otyrmysyń? Myljyń dep, qyrt qyp, jazğan, meni aıtat ta! - degende, jurttyń bári dý kúldi. Endi sóz bitip, jurt qysyr keńeske ketetin tárizdi. Abaılar iske asyğyp, turyp ketisti.
Toptan shyğa bere, Abaı Juman minezderin eske alyp, kúlip jiberdi. Bul týysqannyń qyrttyğy, shynynda, daý-damaısyz-aq aıqyn. Ótken kúzde bireýler:
 - Jıdebaı men Musaquldyń arasy qansha shaqyrym keledi eken? - desip otyrsa, osy Juman:
 - Jıdebaı men Musaquldyń arasyn men aıtaıyn. Byltyr aıt namazynan qaıtyp kele jatyp, qoldan sanağam. Dál bir myń eki júz otyz jeti "Lá ılaha ılalla" bolady eken! - depti.
Abaı osyny eske túsirip, ishinen Juman úshin jaman uıaldy. Myrs etip:
 - Qudaı-aý, netken kók myljyń? "Ilallamen" jer ólsheý neshe atasynan qaldy eken munyń. Ony ári aıtyp, ári sanaý netken beınet? Ne degen myljyń taýandylyq? - dep oılağan.
Osy túndi tynymsyz qarbalaspen ótkizgen úlken aýyl, tań sarğaıyp atysymen, tağy bir úlken kóshti jóneltti. Arasynda úlken úıleri, qostary, uranqaılary bar - jıyny segiz úı, as oshağynyń basyna tigiletin bop ketti. As pisirgish erkekter men qatyn da, otynshy, sýshy qyzmetshiler - barshasy da osy kóshpen jóneldi.
Kún shyğyp, el turğan soń, keń páýeskeni úsh atqa jekkizip, qasyna Aığyz, Sary apań, Qalıqalardy alyp Uljan da júrdi. Artta qalğan endigi is -soıystyń maly. Sony tańdap ustatyp alyp, Qazbalağa tez jetkizý bar. Abaı men Yzğutty qastaryna úsh-tórt jigit alyp, sol sharýağa qalğan.
Boıdaq jylqyny aýyl qasyna erte aıdatyp kelip, Qudaıberdi, Yzğutty, Abaı -úsheýi at ústinen túspeı júrip, túndegi atalğan on baıtaldy iriktep tańdady.
Árqaısysy ár aığyrdyń úıirinen belgilengen. Bul baıtaldyń bári de, ómiri júgen, quryq tımegen shý asaýlar. Kóp myqty jigitti qashağan qýğysh bedeýler men júırik at-aığyrğa mingizip, qoldaryna uzyn quryq, myqty buğalyq berip, asaýlardy ustaýğa kiristirdi.
Jaıyn qulandaı bezip qashqan baıtaldar ońaı ustatqan joq. Birnesheýi jetkizbeı josyp, álek etse, keıbireýleri moıyndaryna túsken quryqtardy julyp áketip, bar jylqyny úrkitti. Aýyl ústinen qashqandaryn ıtter qýyp, Botaqan boıy azan-qazan boldy.
Jigitterdiń kóbi astaryndağy attaryn qan sorpa qyp, ózderi de talğan kezde, jeti baıtal ustalyp boldy. Endi, bir jıren, eki qula baıtal shyğanğa shyğyp, moıyndaryndağy buğalyğymen bosyp júr.
Olardyń sońyna Masaqbaı túsip, soıyldap uryp júrip, qorqytyp ákep, qalyń jylqynyń ishine tyqty. Sol kezde barlyq attyly-jaıaý turğan jıyn baıtaldardyń moınynda súıretilip júrgen arqandarğa úshten, tórtten jabysyp, tabandap jatyp alysty. Súıtip, sońğy qashağandar da tegis ustaldy.
Shyńğyryp bulqynğan jas asaýlar, túzdiń tağysyndaı arpalyssa da, bastaryna tegis noqta kıip, moıyndarynan qosaqtalyp, Qazbalağa qaraı ketti.
Jıyrma erkek qoı da bul kezde jarym jolğa baryp qapty.
Kereginiń bári túgeldengen soń, Abaı men Yzğutty da jortyp otyryp, as basyna keldi.
Atalğan jerlerge qonaq úıler de, as úıler de tigilgen eken. Ishteri de rettelipti. Ár úıdiń kútýshi jigitteri óz úıleriniń janynan tabyldy. Úı basyna eki bosağağa eki-eki úlken saba ornağan eken. Abaıdyń artyn ala, iles kelip jatqan qymyzshylar úlken-úlken mes pen súıretpelerdi toltyryp ákep, jańağy sabalardy kezek-kezek kúrpildetip pisip jatyr.
Uljan da óz mindetine sybana kirisipti. Ol as oshağyn Qazbalanyń sýyna jaqyndatyp qazdyryp, mal soığyzýğa kirisken eken. Jıyrma shaqty jigit bıelerdi aqtarmalap soıyp jatqanda, Uljan tağy bir top jigitterdi alyp, jıyrma qoıdyń on shaqtysyn Qazbalanyń jağasyna aparyp, ár jerde qalyń-qalyń ot jaqqyzyp, úıitkizip jatty. Munysy as pen toıda kóp qonaqqa istelmeıtin syı. Biraq, Uljan semiz jylqy eti men jas qoıdyń etine úıitken qoıdyń dámdi quıqasyn da aralastyrmaq bopty. Beınet te bolsa, Abaı úıleriniń ajaryn arttyratyn boldy. Dál nağashylardyń ishindegi úlkenderine arnap, eki kebeje súr de ákelgizgen. Qystan qalğan bar eski ıis osy bolatyn.
Qonaqtyń bárine jetkize almasa da, eń eleýli tobyna ózge astardyń dağdysynan bólek, sary ala tartqyzbaq.
Abaı tikkizgen úıler qazirde bul ólkedegi qonaqqa arnalğan úıdiń bárinen oqshaýyraq. Tysy da, ishi de ózgeshe bop aıdyndy kórindi. Eń syı qonaqtardyń túsýine arnalğan jarastyğy mol úı bop tur.
Súıindik pen Baıdaly bul úılerdiń ret-ajaryn kórip, as oshağynyń basyna kelip, attarynan túsip, Uljanmen amandasty. Elden erek qamdardy da ábden tanyp, ishterinen yrza bolysqan. Baıdaly atyna qaıta miner kezde, Uljan azyraq toqtatyp, ońashalap aldy da:
 - Tamaq pen kútimi bir basqa ğoı. Erteń at shabady, balýan kúresedi. Ár alýan báıgeler bar. Túıe bastatqan toğyzdan báıge shyğarypsyńdar. Jaqsy eken! Ağaıynnyń aıanyp qalatyn jeri emes qoı. Meniń balam ol úlesterińnen de qalmaımyn deıdi. Sonyń aqylymen myna bir buıymdy ákelip em! - dep, qaltasynan jibekke orağan bir kesek túıin aldy da, Baıdalyğa usynyp turyp: -Báıgeniń bir toğyzynyń basy osy bolsyn! - dedi.
Bergeni úlken kesek kúmis - "taıtuıaq" bolatyn.
Osy kúni maldar tegis soıylyp bolyp, azyq-túlik as úılerge ábden jaığasqan shaqta, ekindi kezinde, Qazbalağa qalyń qonaqtyń aldy ağylyp, jete bastady.
Baıdaly, Súıindik, Yzğuttylar qonaq úılerdiń ortalyq jerindegi bıikshe tóbeniń basyna shyğyp, kelýshilerdi tosyp turğaly birtalaı ýaqyt bolğan.
Qonaqtar tórt taraptyń bárinen qyryq-elýden, jıyrma-otyzdan, lek-lek bolyp, attaryn jaı-jaı bastyryp, jyljyp kele jatyr. Ár toptyń aldynan kereshi kútýshiler shaýyp shyğyp, sálem berip, jónderin bilip, úlkender turğan tóbege qaraı bastaıdy. Dağdy boıynsha shet eldiń syı qonaqtary áýeli as ıelerine sálemdesip, asqa bereke tilep baryp, qonaq úılerge túsý kerek.
Kútýshiler bolsa, árqaısysy ózdi-óz úılerine alatyn qonaqtardyń rý-rýlaryn aldyn ala biletin.
Abaı jigitteri: Jırenshe, Erbol, Bazaraly, Myrzahandar da sol qonaq tosýshylardyń tobynda júr.
Abaı ózi qonaq úıleriniń qasynda, qyryq-otyz jigittermen, Jetisý jağynyń qonaqtaryn tosyp turğan.
Basynda júzdep kelgen qonaqtar kún batar shaqta myńğa jetip, odan da asyp barady. Jigitek, Kótibaq, Bókenshiler tikken úılerdiń birtalaıy óz qonaqtaryn qabyldap, qarsy alyp jatyr.
Abaıdyń qonaqtary ymyrt jabylar kezde ğana kórindi.
Bójeıdiń sheshesimen týysqan nağashy ağasy aqsaqaldy, kelbetti qart eken.
Sonyń ózi kepti. Ol tóbe basynda, ózge qonaqtardan bólekshe belgi jasap, atynan túsip, barlyq úlkendermen qushaqtasyp amandasty. Qasyndağy jıyny mol. Jetisýdan kele jatqan Semiz, Naıman, Jalaıyr, Mataı, Syban da tegis osy kisiniń mańynda eken. Aldy sol nağashynyń toby. Olar elý-alpys kisi.
Solardyń artynsha, Naıman tymaqty qalyń toptar qaýyrt kórine bastady.
Nağashy toby men artqy attylardyń bárine jatatyn úılerin kórsetpek bop Yzğutty, Súıindik alğa tústi.
Nağashylar jaqyndasyp kelgende, Abaılar barlyq jigittermen sálem berip, túsirip alysty. Aqsaqal nağashyğa Súıindik Abaıdy tanys etip, Qunanbaıdyń balasy ekenin aıtty.
Abaı "qosh keldińiz, nağashy" dep qol qýsyryp tağzymmen qarsy alğan.
Barlyq mol úılerden mynaý on úı ózgeshe, oqshaý turğanyn qonaq ataýly attarynan túspeı turyp, erte tanyğan edi. Bul úılerge ózderi túspeı, basqa jerlerge ornalasqan qonaqtar: "Anaý bólek úıler kimge arnalğan? Onda kim qabyldaıdy eken?" desip, surasa bastağan-dy. Sol rette ol úıler Qunanbaı balasy tikkizgen, Bójeıdiń nağashy jurtyna arnap tiktirgen úıler ekenin de bilisip qalğan.
Aqsaqal nağashyny qasyndağy úlkenirek kisilermen iriktep otyryp, Abaılar dál ortağa, eń jasaýly úıge kirgizdi. Ózge toptaryn da damyl kórmeı qarsy alysyp, qatar úılerge kirgizip jatqan.
Nağashylar báıgege qosqaly bir baran, eki qylań júırikterin ákepti.
Quıryq-jaly súzýli, ústerine bala mingizgen, úkili-tumarly attar oqshaý baılandy.
Alys-jaqynnan kelgen qalyń toptardyń bár-bári de ázirshe osylaı báıgilerin jutyndyryp, kólbek qaqtyryp, kelip jatyr.
Alğashqy top kelisimen, ózge qonaqtar da irkilgen joq. Kóz baılanğansha on úıdiń altaýy tolyp qaldy. Ázirge Jetisýdyń alys rýynyń bári atalyp jatyr.
Endi ymyrt jabylar kezde, Qazbalağa tógilip jatqan toptardyń kıim úlgilerin boljaý qıyn. Qaı rýlar ekenderi málim emes. Tek qana keıbiriniń qylań attysy kóp, keıbiriniń baran attylary kóp úlken shoğyr bop kórinedi. Sam jaqqa qaraı burylsa, kúmis er-turman jarqyldaıdy. Ólkedegi qalyń nópirdi kórgeli, jańada minilgen úıirsek attar kisineıdi. Abaı úılerine túsetin kelýshiler saıabyrlap, azğana tolas boldy. "Endigi kisiler erteń keler", desip, Abaılar aldyńğy úılerge qymyz tarta bastağan. Osy ýaqytta Erbol Abaığa kelip:
 - Tağy bir qalyń top keldi! - dep, aqyryn habar berdi. Bul jıyn Naımannyń Tobyqtyğa jaqyn otyratyn rýy - Syban eken. Arğy sheti - Aıagóz, Qońyrsháýli, Aqsháýli de, bergi jağy osy Shyńğystyń sileminde bolady.
Tobyqtymen syrminez. Biraq básekesi de kóp, taıtalas rý.
Abaı jyldam basyp, tysqa shyğyp, bar jigitterin toptan turyp, tağy da jaqsy qarsy aldy. Jeri jaqyn bolğandyqtan, ózge Jetisý eliniń bárinen Sybandar mol kelgen eken. Abaığa tıgen qonaqtyń arty osylar. Bos turğan úsh-tórt úıge solardy túsirip, Abaı barlyq qonaqtaryn jaığastyrdy da, endi tamam jigittermen ózi qosa, sarp uryp júrip syılaýğa kiristi. Áýeli qymyz.
Sodan soń shaı... Sodan ári atpen tartqyzğan tabaq-tabaq et! Alys joldan shaldyğyp kelgen, qaryny ashyp kelgen qonaqtardy tyńaıtyp, kúılendirip jatty.
Et jelingennen keıin, sharshap kelgen qonaqtardyń aldy jata bastady.
Búgingi júriske muqalmağan Sybandar eken. Olardyń úılerine etten soń tağy da qymyz sapyrylyp edi.
Kesh boıy kóbinese nağashy jağynyń úılerine aınalyp júrgen Abaı Syban qonaqtarğa endi oralyp keldi. Syban jıynynyń bul kelistegi úlkeni Qadyrbaı eken. Ol - aqyn Qadyrbaı. Jas kúninde áıgili Sadaq aqynmen aıtysyp "Bala aqyn" degen at alyp sol Sadaqty óleń, sózde múdirtken osy Qadyrbaı bolatyn. Onyń kóp óleńine Abaı qanyq.
Birqataryn jatqa biledi. Óz qonağynyń ishinde Qadyrbaı bolğanyna Abaı dán yrza boldy.
Qadyrbaı bolsa, bağana túser jerden-aq, bularğa arnalğan úı - Qunanbaı úıleri ekenin bilgen-di. Arysy Tobyqty, berisi Yrğyzbaı ishiniń qatyn-balasyna deıin biletin Sybannyń birneshe sózýar kisileri tek otyrğan joq.
Bağana keshten beri tysqa shyğyp, qastaryndağy kútýshi Erboldarmen sóılesip, osy on úıdiń jaı-japsaryn, kútýshi ıelerin de Qadyrbaılarğa málim etken.
Qadyrbaı ózi de kelgennen bergi sar qymyzdan, dastarqan men ydys-aıaqtan, shaı ústindegi tátti-dámdiniń moldyğynan ár jaıdy topshylap otyrğan. Ásirese, túrilgen jas qazynyń qatarynda júrgen úıitken qoıdyń etinen - mynaý úıdiń syıyn ózge úılerdiń syıynan basqasha dep bağalağan. As ataýlynyń bárinde bolatyn jalpy qurğaq syıdan bólek jatyr.
Endi osy syıdy basqaryp júrgen Qunanbaıdyń bir jas balasy degen soń, Qadyrbaı sol bala óz qastaryna kelgende iltıpat jasady. Abaığa:
 - Beri kel! Otyr, balam! - dep shaqyryp ap, óz qolynan qymyz usyndy.
Qyzğylt qońyr saqaly bar, kelbetti, aqsary Qadyrbaı Abaığa asa bir kelisti kisi kórindi. Bul qonaq Abaıdan áke-shesheleriniń saýshylyğyn surastyrdy. Kórsetip jatqan syı-qurmetine alğys aıtty.
Abaı ózdigimen sóılemeı, tek qana Qadyrbaıdyń surağan sózderine jaýap berip otyr edi. Jaýapty qysqa bolsa da, baıypty, ornyqty ğyp aıtady. Jas jigittiń tús-tulğasyn Qadyrbaı unatty bilem, tağy da sóıletkisi kep:
 - Osy Barlas aqyn mağan bir áńgime aıtyp edi. Kúnekeńniń oqýdan qaıtqan bir jas balasy bar eken. Ózi óleńqumar eken. Uljannan týğan. Zereniń qolyndağy balasy dese kerek edi. Sol álde senbisiń? - dedi. Abaı uıalyńqyrap kúldi de:
 - Barlas aqynnyń bizdiń úıge kep azyraq qonaq bop ketkeni bar edi, - dep, Qadyrbaıdyń júzine týra qarady.
Qadyrbaı kúlimsirep qoıyp:
 - Balam, endeshe sen kóńilińe alma, ákeńmen men qurdaspyn. Sondyqtan erkin sóıleı berem. Aıtpağym: óleń degendi asa bir súımeıtin kisi seniń ákeń edi. Sen neğyp óleń súıgish bop júrsiń? Osynyń jónin aıtshy? - dedi.
Úı ishi Qadyrbaıdyń qaljyńyna kúle bastady. Abaı ózi úı ıesi bolğandyqtan sypaıylyq jasap, az sóılermin degen. Biraq myna Sybandar shet eldiń adamdary sııaqty emes. Tobyqtynyń óz aýyldarynyń adamyndaı keń otyr. Jaýap aıtqysy da keledi. Aıtar sózi de daıar sııaqty. Tek qonaqqa kep otyrğan úlken kisimen jaýaptassa, ádepsizdik bolar ma eken? - dep eki oıly boldy. Ózi baıqamastan tamsanyp, basyn shaıqap edi. Qadyrbaı shalyp qalğan eken.
 - Káne, birdeme aıtqaly otyrsyń ğoı. Uıalma, aıt! - dedi.
 - Endeshe, Qadeke! Ákesi qurdastyń balasy qurdas deıdi ğoı. Oğat aıtsam ğafý etińiz! Biraq asa bir kóńili keren kisi bolmasa, óleńdi súımeıtin jan bola ma? Meniń ákemniń de súıetin óleńi bolar. Jalğyz-aq sizdiń esińizde qalğany, álgi bir "Shubarym, arğymağym, ker maralym, óz zańynsha bolkendik jandaralym!" - degen óleńdi jaqtyrmaı, synap sóılegen sózi bolmasa! - dedi de, aqyryn kúlip qoıdy.
Úıdiń ishi tegis eleń etip, Abaı jaýabyn baqqan Qadyrbaı qatty qarqyldap kúlip jiberdi.
 - Iapyraı, myna balanyń ózime soğýyn qaraı gór. Sen bul áńgimeni estigen ekensiń-aý, á? - dep, úı ishine jağalaı qarady. - Mynanyń aıtyp otyrğanyn kórdińder me? Bul meniń Soltabaığa aıtqan óleńimdi nusqap otyr. Kúnekeń sony estigende, mağan: "Nesine jalyna bergensiń?" dep, syn aıtyp edi. Balam, sen daýyńdy taýyp aıttyń! - dep, tağy kúldi.
Abaı osydan ári úndegen joq. Teginde sońğy kezde barlyq úlkenderge talas sózde soqtyğyńqyrap sóılegendi qatty unatýshy edi. Ózi qoımaı sóıletken soń, Qadyrbaığa aıtqanyna da ókingen joq.
Qaıta mundaıdağy qatqyl kóńili bir yrzalyq tapqandaı boldy.
Bul úıdegi qonaqtar uzaq otyryp, kesh jatty. Oryndaryn jaılastyryp, tegis jatqyzyp bolyp, túńlikterin japqyzyp, Abaılar as oshağyna qaraı qaıtqanda, jazdyń qysqa tańy sarğaıyp atyp keledi eken.
Qazbalanyń tústik jağyndağy úlken qońyr bıikter bozğyl tartypty.
Juldyzy sıregen kókshil aspanda Tezektiń qarashoqysy aıqyndap kórindi.
"Tań keledini" bul atraptyń qatparlaryna, uıqysy qalyń kóleńkeli saı-salasyna eldiń aldymen sol málimdep turğan tárizdi.
Abaı, Erbol, Yzğuttylar as úılerge jaqyndaı berip, ózara kúńkildesip:
 - Qazir tań atady. Búgin uıqy bola qoımas!
 - Uıqyny qoıaıyq!
 - Otyn-sý erte qamdalsyn.
 - Qymyz! Qymyz keshikpesin! Bar úıdiń de sabalary sarqylyp qaldy.
 -Uıqyny qoıyp, tez qam qylaıyq! - desip, kelesi kúnniń qamyna jumyldy.
Keler kún eń aýyr kúnniń ózi boldy. Astyń dál úlken kúni osy. Abaığa tıisti qonaqtar bul kúni túske sheıin keshegi úılerinen qozğalğan joq.
Tańerteńnen beri shaı, qymyzben syılap kelip, dál túske taqaı bergende, barlyq on úıge et tartyldy. Abaıdyń bul joly jasağan tártibi qonaqtardy da, kóldeneń qarağan eldi de, as ıelerin de qatty súısindirdi.
Tabaq tartýğa óńsheń jorğa attardy saılapty. Barlyq at kúmis er-toqymmen erttelgen. Kútýshi jigitter bastaryna tegis jibek oramal baılapty.
As oshağymen eki arada bular qos tabaqtan alyp, qatar yzğytyp jónelgende, ólke boıy jaınap ketkendeı bolady. Nağashylarğa arnalğan kútimniń qapysy joq, oqshaý syı boldy.
Astyń kúndizgi etin osy úıler túgel jep bolğan kezde, Baısal bir úlken aqboz atqa minip, qasyna qyryq-elýdeı top ertip, qolyńa úlken bıik ağashqa ornatqan qaraqshyny alyp, atoı berip shyqty. Qonaqtar atqa minsin, ázirlensin degen belgi. Endi báıge, kúres, at ústi saýyq bastalmaq. Astyń qalyń dýman, qyzý ordasy qaınady. Áńgime, dúken qaraqshy aınalasynda bolady.
Baısaldyń habaryn qulaqtana salysymen, barlyq jurt attaryna umtyldy.
Jal-quıryğy súzilgen báıgeler de kıikshe basyp, oıqastap shyqty. Az ýaqytta qalyń el at ústinde ázir boldy.
Jıynyn Abaı tegis boljaı almady. Ol atqa minbegen, minbekshi de emes.
Óıtkeni munyń sybağasyna tıgen qonaqtar alys eldiń adamdary bolğandyqtan, búgin taramaıdy. Endeshe keshki syıyna tağy ázirlenip turý kerek. Sol sebepti Abaı men Yzğuttylar óz sharýasynyń qarbalasynda júr. Mańyndağy jigitteri de tapjylmaı, qastarynda qalğan.
Abaı eshqaısysyn bosatqan joq. Tek jalğyz Erbol ğana kóptiń qyzýyna eligip, shydaı almaı:
 - Tym qurysa senderge habarshy bolaıyn. Ie bop jatqanyn aıtyp keleıin, - dep tura jónelip, shapqylap ketet te, tez oralyp kelip, tyń habarlar aıtady.
Kesheden beri jıylğan jurttyń san mólsherin bilgen kisi joq edi. Erbol "talaı myń bar eken" dep keldi.
Abaıdyń qonaqtary attaryna minip, belgi kútip turğanda, Baısal uran salyp, qaraqshysyn aspandata kóterip, Tezektiń qarashoqysyna qaraı shapty.
Sonyń ar jağy keń jazyq. Istiń bári sonda bolmaq.
Qaraqshy jónelisimen, sonyń betin bağyp turğan barlyq top-top attylar da dúrkireı shaýyp, qaptaı jóneldi. Abaılar endi kórdi, kóldeneń ótip, seldeı ağyp jatqan halyqtyń sany ushan-teńiz eken. Bul kezde as úılerden Uljan, Aığyzdar da shyğyp, barlyq kútýshi qyzmetshi ataýlynyń barshasy tamashalap, qarap qalysty.
Jer qaıystyryp, ağyla júıtkigen jurttyń bir sheti osy as úılerdiń jany bolsa, anaý sheti kóz ushynda. Sol eki arada qara nópir qumyrysqadaı qaınap ketti. Talaı ýaqyt arylmaı, kóshken bulttaı jóńkilip jatty.
Alys elderdiń qonaqtary bir sári bolsa, Tobyqtynyń ózinen de at jalyn tartyp mingen erkekten birde-bireý qalmağandaı.
Bir ýaqyt Erbol shabatyn attyń sanyn aıtyp keldi. Jıynyn Baıdaly sanatqanda júz elý at bopty. Sonyń ishinen on atqa báıge atalypty. Báıgeniń bári de toğyz-toğyzdan. Aldyńğy báıge túıe bastatqan toğyz, ekinshi jamby bastatqan toğyz. Ol jamby - keshegi Uljan ákelgen kúmis edi. Sodan arğy toğyzdar da túgel sanalypty.
Úlken astyń kúresi de úlken. Balýandar báıgesi de sondaılyq toğyz-toğyzdan.
Abaı osy habarlardy esitip bolyp, óz isterine qaıta kiristi.
Búgin túste shesheleri Abaıdy shaqyryp alyp, málim etip edi: qonaqtar erteń tústenip attanatyn bolsa, et azdyq etedi. Uıalyp qalmas úshin qazirden qam etý kerek. Abaıdyń as qyzyğyna barmaı qalğany sol bolatyn. Ol Yzğutty men Myrzahandy Botaqandağy Qudaıberdige shaptyrdy. Bógelmeı, tez ğana qysyrdyń bes taıyn ustatyp jibersin dep tapsyrdy. Sol soıysty kútti. Jáne arttağy aýyldar as bitti eken dep salaqsyp qalyp, erteńgi qymyzdan qur tastamasyn. Ózge jurttyń deni keshke tarasa da, Abaı qonaqtary qaıtpaıdy.
Sony bildirip, qadağalaý kerek. Úzdiksiz qıyndyq otyn-sý jağynda. Onyń qamy da Abaı moınynda. Súıtip, astyq uly daqpyrty bolmasa, qıyn beıneti bolmasa, basqa eshbir qyzyğyn kórmegen Abaı, osy kúndi jáne keler túndi túp-túgel tynymsyz qareketpen ótkizdi. Qonaqtar keshke jaqyn qaıta qaıtyp kelgende, shańytyp, shóldep tútigip keldi. Aldarynan dál keshegideı sypaıy, qonağýar, jylpos jigitter qylań uryp qarsy aldy.
Áýeli salqyn sary qymyzben azyn-aýlaq shólderin bastyryp ap, sonyń artynan shaı tartty. Ylğı eki-úsh jigit kótergen, eki ıinderinen býsana túsip tynys alğan sabadaı-sabadaı sar samaýyrlar kirdi. Kirdi de, bar qonaqtyń kúıin kelistirip, kóńilin tapty.
Bul on úıdiń búgingi beıil qurmeti keshegisinen asyp túspese, kem bolğan joq. Ózge kóp úılerdiń qonaqtary kún batarda attanyp ketkendikten, Baıdaly, Baısal, Súıindikter de osynda kelgen. Olardy Uljan men Abaı kesh bata ádeıilep shaqyryp alyp, nağashy qonaqtardyń tobynyń ishinde bolsyn, birge otyryp, ózderi de qonaq bolsyn degen. Osy keshte Abaı istegen syı-qurmetke, jaqsy retke olardyń ózderiniń de kózderi ábden jetken.
Abaı bul túnde de uıyqtamady. Osymen uıqysyz, aýyr túnniń úshinshisi ótti.
Kelesi kúni túski asty erte astyryp, qonaqtarğa erte bergizgen. Dál osy astyń dastarqany jıylarda Naımannan kelgen kári nağashy Abaıdy shaqyrtyp alyp, beıildenip bata berip, úlken alğys aıtty.
Dál sol úshinshi kúnniń tús kezinde Abaıdyń pishinine kózderi túsken Uljan, Yzğutty, Erboldar jas jigitti qatty músirkedi. Abaıdyń júzi qan-sólden aırylyp, naýqastan turğandaı. Eki kózi qantalap, kirtıip, jaqtary solyp, birtúrli júdep, úrpıip qapty.
Ras, Yzğutty men Erbol da sondaı alja-alja bolğan eken. Úsheýleri bir-biriniń ajarlaryn aıtysyp, kúlisip aldy. Erbol:
 - Týra keshegi ystyqta báıgege shaýyp, jolshybaı boldyryp qap, túnde tağy tań asyp shyqqan Qarashanyń kók shoqaıyndaı boppyz, ne kerek! - dedi.
 - Endigi bar arman - bir uıqy. Tek osy turğan jerge qulaı ketkendeı bop turmyn! -dep, Abaı birjolata tıtyqtağanyn aıtty. Sol ýaqytta bulardy Baıdaly kelip, Bójeı úıine shaqyrdy. Astyń áli aıaqtamağan arty bar. Onysy Bójeıdiń tuldağan attaryn soıu, úı ishinde byltyrdan jıylğan septi tarqatý, qaraly teńdi buzý.
Bul isten jaqyn ağaıyn shet qala almaıdy. Bastyğy nağashylar bolyp, barlyq Tobyqtynyń qalyń jurty, endi soğan bettedi. Baıdalylar Bójeı úıiniń janyna kelgende, úı ishindegi byltyrdan bergi qaraly áıelder tysqa shyqty. Sodan soń Baıdaly beldeýdegi qarany sýyryp alyp, Baısalğa berdi.
Ol yrymyn istep, qarany jerge sulatty da, tabanymen basyp, syndyryp tastady. As ótti. Qaraly jyl toldy. Endi azaly kúnder bitti degenniń belgisi.
Baıdalynyń tapsyrýymen, Súıindik qalyń eldi bastap, aq úıge kirdi de, qaraly teńderdi buzdy. Bu da jańağydaı belgi. Osy ýaqytta Bójeıdiń áıeli men eki qyzy on jaqqa teris qarap otyryp ap, daýys aıtty. Úı ishindegi barlyq jıyn úndemeı jylasty. Bójeıdiń arýağyna arnalğan sońğy daýys, sońğy kóz jasy osy. Endi eń sońğy quran oqylyp bolğan soń, jıyn tegis tysqa shyğyp turğanda, tuldağan eki at keldi. Qatty semirgen kúreń men qara kók asaýsyp ketipti.
Ekeýin de Bójeıdiń týysqandary jylasyp turyp jyqty da, Baıdalynyń ózine baýyzdatty.
Jańağy qarany jyqqan Baısal, septi buzğan Súıindik, endi mynaý tul atty baýyzdağan Baıdaly - úsheýi de keıin "jol" alady. Bular osy qaýymnyń ári úlkeni, ári Bójeıdiń úzeńgi joldastary. Sondyqtan, as artynan bolatyn yrymnyń úsheýin sol úsh kisige oryndatýdyń aıryqsha máni bar.
Tul attyń etin jemeı ketýge tağy bolmaıdy. Qalğı-shulğı otyryp, sol ettiń piskenine Abaı zorğa jetken.
Ekinti kezinde Bójeı úıinen et jep bolyp, endi úlkendermen qoshtasyp, júrýge ruqsat tilep edi. Sol ýaqytta Baısal Abaıdy qasyna shaqyryp alyp, mańdaıynan ıiskedi de:
 - Balam, men osy shaqqa sheıin senimen til qatysyp, jylyushyrap kórisken joq em. Biraq, barlyq kórgen-sezgenim esimde. Ana bir jyl Qarqaralyda seniń ajaryńdy unatyp, meıiri túsip ketip, Bójikeń bata berip edi-aý! Sondağy sózi esińde bolar. Senen úlken dáme ğyp, bata bergen edi. Men onda jaqtyrmap em.
Ağaıynğa ádilet oılap aıtqan jaqsy lebizińdi esitip júrmin. Búgin mynaý kúnderde Bójikeńe adal ini bop, betińdi ashtyń. Jaqsy ağanyń zor dámesin ámse óstip aqtağaısyń! Aqtarsyń dep bilemin! Aqtar-aqsyn, shyrağym. Tek ómir degen ıt, jańsaq bastyrmasa eken! Órisiń alda! Betiń durys! Dál osy betińnen jarylğasyn! - dep bata berdi.
Baıdaly, Súıindik, Qulynshaq ta jaqsy beıilmen qostap, birge bata qylysty. Abaı eshnárse aıtpady. Tek qana úlkenderge erip bata qylyp:
 - Raqmet! Batańyzğa raqmet! Degenińiz kelsin. Baısal ağa! - dedi. Osydan soń úı ishimen qoshtasty da, Erboldy ertip atqa mindi. Bul ýaqytta Uljan da arbasyna minip, júrip ketken eken.
Abaı men Erbol jele jortyp, at júrisine zorğa shydap otyryp, Botaqanğa jetti. Uljan bulardan buryn kelip, qonaq úıdi ońashalap, sonda ekeýine de qalyń tósek salğyzyp qoığan eken.
Abaı kelip úlken úıge kirgen jerde, ájesimen amandasa sala, Uljanğa qarap:
 - Uıqy, uıqy! Apa, jalğyz ğana uıqy! - dep tórdiń aldyna jantaıa ketti.
Ómir boıynda Abaıdyń eń alğash ret uıqysyz túnder ótkizip, qabağy qatyp, qajyğan joly osy edi. Qazir sheshesiniń úıine kirisimen dál erke balanyń kúıine keldi. Uljan Abaı men Erbolğa bir-bir kese qymyz ishkizdi de, ózi ertip baryp, qonaq úıge jatqyzyp, ústerin jaýyp saldy.
Osy kezde jastyqqa bas qoığan eki jigit osydan osylaı uıqtap jarysqandaı bop siltesti. Kelesi kún túste bir oıanyp, qymyz iship alyp, keshke sheıin qaıta uıyqtady. Ymyrt jamyla jáne bir oıanyp alyp, tağy qalğyp otyrysyp, elden buryn tağy uıqyğa ketti. Ekinshi kúnniń sáskesinde ğana baryp bul ekeýi el qataryna kirip, anyq sergip turdy. Eki tún, bir kún uıyqtağan Abaı osy qalyń uıqynyń ýağynda óziniń qandaılyq abyroıly, ataqty jaqsy jigit atymen oıanğanyn bilgen joq edi.

     3

Bul kúnderde bir jaılaýlardy kernegen jalğyz áńgime - Bójeı asy týraly.
As bergen el, asqa barğan el jáne úıde qalsa da, barğandardan kóp áńgimege qanğan el, - tutasymen bir jaıdy ańyz etedi. Sol laqap bir Tobyqtynyń ishi emes, alys-jaqyndyğy, oı men qyrdağy qalyń rýlardyń barshasyna da tarap, seldeı jaıylyp ketip jatyr. Abaı ózi as oshağy men qonaq úılerdiń arasynda sonshalyq  beıil salyp, sarp uryp júrgendikten, bul astyń qanshalyq ulanğaıyr ýaqığa bolğanyn baıqamapty.
Anyğynda Bójeıdiń asy bir Tobyqty emes, tipti bul óńir, bul atrapta talaıdan bolmağan as delindi. Molshylyq, syı-sıpat, ret sypaıylyq, barlyğy da úlgi-ónege bererlik bopty.
Búgingi kún osyndaı ğyp, daqpyrtyn kórgen kári-qurtań, jigit-jeleń, qatyn-bala, árıne, bul ýaqığany ońaılyqpen umytpaıdy. Áńgime etýleri jaz boıy emes, kúzge de, qysqa da sozylady. Dağdy boıynsha, mezgil ótip, ýaqyt alystağan saıyn, bul astyń aınalasyna talaı qospa áńgime, jańsaq jamaýlar da jabysady. Súıtip, kelesi jyldarda osy asta jyqqan balýan, osy asta báıgeden kelgen júırik, osy asta jaqsy aıtylğan qaljyń, jaqsy sózben kóringen sheshen jandardyń aty oqshaýlanyp. umytylmaı ere júretin bolady.
Bulaı bolatyn sebep bar da, sebepshi bar. Ol sol as berýshilerden shyğady. As ólik úshin ğana emes, ásirese, tiriler úshin kerek. Olar ólimdi syltaý etip ózderiniń abyroıyn, atağyn, maqtanyn, aıdynyn da asyrady. Sondyqtan asty kim bolsa sol jasamaıdy, tek jýan, baı, qudiretti kúshtiler ğana jasaıdy.
Ómirde kedeıdiń asy degen as bolmaıtyn sebebi de sol.
Al ataqtyğa, jýanğa, myqtyğa jasalğan as sol óliktiń artqy tobyn tağy nyqtap, myqtaı túsedi. Sol úshin as bergender óz áreketin jańağydaı kópke áshkereleýge yntyq bolady.
Solardyń danq berip dáripteýi boıynsha Tobyqty ortasy budan bylaı osy jyldarda týğan balasynyń jasyn Bójeıdiń asymen sanaıtyn bolady. As jyly týğan bala ğana emes, astan birer jyl buryn týğan, birneshe jyl keıin týğandy da sol astyń "arjaq-berjağy" dep, asqar belden bastağandaı, mejeleıtin bolady. Bójeı asynyń atağy sondaı. Endi osy jyl túsken kelin, osy jyl elgen jas-kári, osy jyl bolğan qudalyq, bala súndetteý, kúıeý kelý de, barshasy da astyń jylymen sanaldy. Tek adam jaıy emes.
Keıde keıindep baryp ataq alatyn báıgeler bolsa, solar da Bójeıge as bergen jyly taı edi, qunan edi, nemese, ishtegi qulyn edi dep sóılenetin bolady.
Uly dúbir, úlken astyń osyndaı bop, ýaqyt ólsheýine aınalyp ketetini anyq. Birer býynğa sheıin umytylmastaı este qalatyny bar.
Erte kúnde bolğan tóreniń asy, Bopynyń asy degender dál osyndaı bop, umytylmaı kelgen.
Tobyqty ishiniń qazirgi mol dabyry da sondaı bop, en jaılaýdyń barlyq taý-seńgirin, oı-ólkesin qatty jańğyryqtyrdy.
Mine, osyndaı uly dúbirdiń arasynda, sol asqa jaqsy qyzmet etip, jaqsy ataq alğan jandardyń attary da qazirgi kúnde kópten kóp aıtylyp, aýyzğa ilinip ketti.
Asty jaqsy basqarğan Baıdaly, Baısal, Súıindikter bir tóbe.
Biraq kóp aýzyna olardan da buryn ilingen - jas qana jigit Abaı aty bopty.
Aıtýshylar Abaıdy eń áýeli Qunanbaımen shaıqastyrady. Tońy jibimeıtin, zári qatty qyrys ákeni Abaı qatty kinálapty-mys.
Talaı myń qonaqtyń ishinde Abaı kútken qonaqtar ózgeshe bir esten ketpes syı kóripti.
Barlyq jıynnyń meırimin túsirip, tegis batalaryn alypty. Sondaı bir jurtqa jany ashıtyn, jaqsylyqty kókseıtin, aqyly kemel bir bala shyğypty.
Birtalaı úlkender Zere men Uljanğa da kóp alğys aıtady eken. "Bet nusqaıtyn Zere. El anasy bop, kóptiń tileýin, kóptiń amandyq, tynyshtyğyn tileýge túsken kisi ğoı. Nemeresin baýlyp otyrğan ózi eken. Biraq aq súti aqtalypty" - desip bir qoıysatyn. Balasyna ózi erip baryp, jón-josyqty únemi aıtyp, talmaı eńbek etken úlgili ana Uljandy da maqtasatyn. Bul áńgimeniń bári de Abaılar uıqtap jatqan shaqtarda, Zereniń aýlyna jan-jaqtan ağylyp kelip jatqan-dy. Tipti Kótibaq, Jigitek, Bókenshi jaılaýlarynan kelgen bógde kisiler de osyndaıdy aıtyp keldi. Kóksheni aralap, Baqanasty boılap júrip qaıtqan Qarataı da qostap keldi. Qazbalanyń boıyndağy Bójeıdiń óz aýyldarynan tarağan habar da sondaı eken. Baqanas, Baıqoshqardyń aıaq jağyn jaılaıtyn dýany basqa Kereı de tegis solaı estipti. Abaı men Erbol úshinshi kúni turyp ap, ózen boıyna baryp, uzaq jýynyp shesheler úıine shaığa kelgen edi.
Zere nemeresin óz qasyna shaqyryp ap, qatar otyrğyzyp, aldyna shaıyn usyndy da:
 - Aınalaıyn, qońyr qozym, - dep, arqasynan qağyp, mańdaıynan ıiskedi.
Uljan bir tabaqqa salğan tońazyğan bas pen jambasty Abaıdyń aldyna qoıyp:
 - Mynaý seniń adam bolğanyńa arnap, sheshelerińniń atap soığan maly edi, jeńder! -dedi.
Aba" tańdanyńqyrap sóıledi:
 - Apa-aý, bul neniń aqysy?
 - Seniń keshegi kúngi eńbegińe ağaıyn-anjy yrzalyq aıtypty. Uıqy basyp, ne bildim deısiń ekeýiń! Jurt maqtap jatyr! Adam bopty deıdi. Sonyń aqysy!
 - Táıiri eńbek deıtin qaı taýdy qulatyppyz. Kóppen birge qonaq kútkenimiz be? Biraq áıteýir, sorly qozynyń ólimine syltaý taýsylğan ba? Jelik, Erbol, kel! - dep, Abaı etke kiristi.
Arada úsh-tórt kún ótti. Bul ýaqytta Erbol tağy da óz aýyldaryna ketip edi.
Endi búgin qozy jamyrap jatqan kezde, astyndağy aqsur atyn terletip, qatty júrip kep, dóń basynda jalğyz júrgen Abaıdy tapty.
Joldasynyń asyğyp kelgenine Abaı bul joly jaqsy úmitpen qarady.
Talaıdan beri Toğjan jaqtan Abaığa táýir sálem ákele almaı júrgen Erbol, qazir de sóz bastamaı turyp, áýeli Abaıdyń basyndağy tymağyn julyp aldy da:
 - Shúıinshi! - dedi. Ekeýi de ishterimen tanysyp, kúlisip jiberdi.
 - Jol bolaıyn dep tur, ne qylasyń! - dep, Erbol demigip kúlip turyp: -Súıindiktiń kishi balasy Ádilbek búgin qaınyna júrdi. Uryn ketti. Qasyna Súıindik, Asylbek - bári de ere ketipti. Kópten bir sóılese almaı júr em.
Ádilbek seziktenip ap, meni jaqtyrmaıtyn bolğan soń, Toğjannyń ózi túgil jeńgesine de jolaı almadym ğoı. Al búgin túste baryp, Asylbek otaýynda qymyz iship otyryp, jeńgemen ábden keńestim. Toğjan seni sağynyp júr.
Qaıta-qaıta aýzyna ala beredi deıdi. Onyń ústine jaqsy atağyń elge jaıylyp, maqtaýshy jurt ekeýmizge kóp bolysqan bilem. Osy óńirdiń jasynda Abaığa teń jigit joq qoı dep, jeńge men qaıyn sińlisi qosa maqtasypty. Endi, ólgen de bir, tirilgen de bir. Dál osy kúnderde baryp, kózderine bir kórinshi. Soğan keldim. Barlyq jaıdy jolda sóılesemiz. Tez at alğyz da birge júr! - dedi.
Baılaý osy. Abaı qatty tolqyp, qýanyp ketti. Ekeýi ymyrt jabyla bergende, Bókenshi jaılaýy - Jánibekke tartty.
Abaıdyń mingeni aqjal, sary jorğa at. Erboldiki aq-sur. Ekeýiniń shapan, tymaqtary da surğylt tústi. Jer-qylań mingen qylańnan kıgen eki jigit keshki salqynmen esip júrip ketkende, ker betege, boz kódeniń arasynan zorğa kóringendeı. Tústeri de, júristeri de kózge túspen, urlana júrýge beıimdep apty.
Qara adyrdyń syrtymen júrse, jolshybaı el qalyp, kózge túsedi. Eki jas jigittiń mezgilsiz, túndeletip júrgeni sezikti kórinedi. Sondyqtan bular Tezektiń Qarashoqysyn baýyrlap, jazyqpen tartty. Jol qashańdaý keletin boldy. Biraq ony esep qylmaı, asyğa júrip, aqjal attyń qatty jorğasymen keledi.
Azdan són aı týyp, asa bir tynyq, jym-jyrt, jaıly tún jyljyp keldi.
Aq dala, alys adyrlar jeńil, kókshil tumanğa batyp, tún jibegin oranğandaı.
Momyn, surğylt, elsiz dúnıe muńğa beıim.
Bıik kók japanda jalğyz júzgen júdeý reńdi jarty aığa qarap, Abaı kúrsinip qoıady.
Toğjandy oılasa, Abaı kóńili de bul shaqta arylmas muńmen júdeıdi.
Tirshilik buny jigit etip ósirip, jastyq dáýreniniń tańy atqan shaqta, sol aspannyń asyl, ásem nury bul úshin Toğjan bop tanylyp edi.
Kirshiksiz taza kóńildiń bar qııaly osy ğana. Biraq, ekeýiniń arasyna ómirdiń úlken bógetteri, qarsylyğy kep tóndi. Alańsyz tilek, alasyz kóńil sozyp edi.
Bolmady! Bunyń aıağynda tusaý, onyń basynda noqta. Endi mine, ekeýin qaq aıyrğan eriksizdik ústinde, bulardyń júrekteri ğana bir-birine talpynyp umtylady. Biraq shynjyrlaryn sezip, sherli muńmen óksik ókinishpen umtylady.
Qarqaralydan qaıtqan soń, Toğjanğa bir sálem joldap, kórispekti tilegen.
Soğan Toğjan shydamapty. Amalsyz renishpen qınalyp otyryp:
 - Kóriserlik ne bar? Neni tilep kórisemiz? Ózi sony sezbeı me? - dep, júregine túsken qaıaýyn sezdiripti.
Soğan Abaı em taba almady.
Ras, Dildáni Abaı súıip qaıtqan joq. Biraq endigi ómirge tağdyryndaı kónip qaıtty. Toğjannyń da Mámbeteıde atastyrğan kúıeýi bar. Jalğyz-aq, ol bar eken dep, Toğjan da yntyğyp turğan joq. Qaıta, Abaıdy súıgeli, óziniń qaıyn jurtyn oılamaýğa tyrysatyn. Júregi úrkip, jatyrqap júretin.
Abaı, biraq qaıyndap ketti. Endi qaıtyp kórsetpesteı qıyn belden asyp ketti. Toğjan sol kúnderde ońashada kóp jylağan, júdep qalğan.
Qatty júrgen jigitter el jatar kezde Jánibektiń tusyna taqady. Jalğyz-aq, jurt jatyp qaldy, kórisýdiń orny bolmas desip ókinip kele jatqan.
Jánibektiń keń shalğyndy mol ólkesiniń eki jağasy bıikshe sarqabaq bolatyn. Sonyń batys jaqtağy bir beline kep shyğa bergende, Abaıdyń qulağy alystan talmaýrap kelgen ándi shalyp qaldy. Erbol da estipti. Dál jotanyń ózine shyğyp, eki jigit az toqtağanda, án aıqynyraq jetti. Qosylyp salğan án eken.
Kúzetshi áıelderdiń áni sııaqty. Jolaýshylar taý basyna bógelmeı oığa qaraı qulady, uzaq keń ólkeniń boıy jypyrlağan aýyldar. Qoralarynyń ortalarynda, úırim-úırim kóbikteı bop, qalyń-qalyń qoılar jatyr. Ottar óshken, elsiz, jaıyn aralda qatar-qatar tizilgen qaz, úırektiń uıalarynda, ağaryp dóńgelenip jatatyn jumyrtqalardaı bop, aı astynda mańqıyp, túńlikteri jabyq boz úıler tur. Alty-jeti bir uıa. On-on bir úı bir uıa. Tórtten-besten bir uıa jasap, dóńgelenip turğan aýyldar da bar.
Osy ólkeniń boıynda, barlyq uıqyly aýyldardyń ústinen qalqyp án keledi. Jigitter ilgeri basqan saıyn, án aıqyndap, shaqyryp tur. Ólkeniń dál ortasyn qaq jaryp ótetin kishkene ózen bar. Sonyń eki jağasy seldir bitken alasa toğaı. Abaılar sol toğaıdy quldap tómen tartty.
Erbol endi ańğardy, án Súıindik aýlynyń tusynan shyğyp jatyr eken. Sol aýyldyń ar jağynda Erboldyń aýly. Bular án aıtqan aýyldyń ústinen ótetin boldy. Júristeri báseńdese de, áli de aqjal attyń sýmańdağan jol jorğasymen kele jatqan.
Jalğyz aıaq jolmen kep, ótkelden ótip, toğaıdyń ar jağyna shyğysty.
Keńirek alań bar eken. Súıindik aýly kórindi. Án endi tipti jaqyn estildi.
Shyrqap estilip jatqan "Topaıkók" áni.
Abaı men Erbol Boshannan úırenip kelgen jańa án bul ólkege jaıylyp qalğan eken. Názik sulý daýysty áıelder "Topaıkóktiń" keıbir yrğağyn teris aıtady.
Toğaıdan ótisimen Erbol barlyq jaıdy tez ańğardy:
 - Bárekelde, myna qyzyqty qara! Mynaý aýyl altybaqan teýip jatyr! -dep toqtaı qaldy da: - oıbaı, jaqsy boldy! Týra baraıyq! - dep edi. Abaı attyń basyn irkip toqtap qap:
 - Tura tur! - dedi.
Onshalyq aralasy joq aýylğa oıyn izdep kelgendeı, mezgilsiz barýdy Abaı yńğaısyz kórip edi.
 - Barsaq ta atty tastap jaıaý baraıyq. Keıinirek baraıyq. Áýeli sizdiń aýylğa túseıik! - dedi.
Muny Erbol maqul kórgen joq.
 - Ádeıi kelgen kisi bolmaımyz. Esebin ózim tabam, júr! - dep, ilgeri tarta berdi. Abaı eki oıly bolsa da, Erbolğa senip, erip ketti.
Altybaqan Súıindik aýlynan qashańdaý jerde, keń alańda eken. Oıynğa jıylğan jastar qalyń kórindi. Kámshat bórik, maqpal shapan, jibek shapan kıgen qyzdar kóp. Aralarynda qynaı bel, ásem kemzal ğana kıgen qyzdar da júr. Sholpylary toqtaýsyz shyldyrlap, kóp únge salady. Aq sharshy, kesteli kımeshekterin ásem ğyp salğan kúlkishi kelinshekter de kóp. Balalar da mol eken.
Jigit jağy sırekteý kórindi.
Myqty ğyp qurylğan bıik altybaqanda suńğaq boıly eki qyz álpenshek teýip turyp, jańağy "Topaıkókti" áli shyrqap jatyr. Abaılar toğaı ishinen shyğyp, sýmańdağan aıańmen, dál qastaryna jetkenshe saýyqshy top baıqamapty.
Altybaqannyń qasyna kele bere, eki jigit:
 - Oınar kóbeısin!
 - Saýyq molaısyn! - desti. Qyzdar irkilip qaldy. Kelinshekter eki jigitke qaraı jaqyndap keldi. Aralarynda Asylbektiń áıeli men Súgirdiń kelinderi bar eken.
Barlyğy da Erboldy tanyp:
 - Erbol! Erbol ğoı!
 - Qaıdan júrsińder?.. - dep, sonymen sóılese bergende, Asylbektiń kelinshegi Abaıdy tanyp:
 - Abaı! - dep, jarqyn júzben amandasty.
Abaı aty atalğanda, álpenshek toqtalyp, án de basyldy.
Alysyraq aýyldyń syıly jigiti kelgende, bul top bógeleńdep qalğan.
Altybaqan teýip turğan Toğjan men Súgirdiń qyzy Kerimbala eken. Ekeýi de taqap keldi. Abaıdyń kózi Toğjandy áldeqashan tanyp turğan. Top ishinde uıalysqandaı sholaq qana amandasty. Bul jıynda barlyq jurttan erkin Kerimbala eken. Boıy Toğjannan alasaraq. Qulağynda úlken syrğasy bar, ashyq daýysty, kúlegesh Kerimbala Abaımen amandasa sala:
 -Al, oıynymyzdyń ústine kelipsińder. Jatyrqamańdar! Attaryńnan túsip, altybaqan tebińder! - dedi.
Ózdigimen sóz bastaýğa yğysyp turğan Asylbektiń kelinshegi Kerimbalany tez qostap:
 - Al, túsińder! - dep, kúlip qoıdy.
Abaılar áli de irkilip tur. Erbol áýeli ózderiniń jaılaryn aıtty.
Mundaıda sezikshil keletin jigitter bolady.
Olar ári qyzğanshaq, ári jorymtal, ańdağysh. Solarğa estirtip:
 - Myna Baqanastağy Kókshege bara jatyr ek. Jolshybaı keshigip qap, bizdiń aýylğa qonyp attanbaq bop kelemiz, - dedi.
 - Endi qonatyn bolsańdar, ne sózi bar? Oıynğa da aralasyńdar!
 - Attan túsińder!
 - Biz bastańğy istep jatyrmyz.
 - Toğjan úıiniń úlkenderi júrip ketken soń, qurbylary jıylyp bastańğy istetip jatyr. Ádilbektiń toqymqağary da osynyń ishinde. Qyzyğymyzğa ortaq bolyńdar! - dep, birneshe qyz-kelinshek shyn shaqyrdy.
 - Túsińder, attaryńdy baılap tez kelińder! - dep, Toğjannyń jeńgesi sońğy sózdi aıtty.
Erbol osy sózdi qostap:
 - Al maqul! - deı berdi. Kerimbala bir jeńgesine, súıenip turyp, ashyq únmen qaljyńdap:
 - Al endi, oınymyzdy sýytpaı, tez oralyńdar. Qaıyndarynan jańa qaıtqan jigitter ğoı! Ánderin úırenemiz! Tamaqtaryńdy kenep kelińder! - dedi.
Jurttyń bári muny jaqsy qostap, tegis kúldi. Kerimbalanyń ashyqtyğyn, erkeligin bar jastar tutas unatqan-dy.
Abaıdy kórgeli úndemeı, oılanyp qalğan Toğjan kúlgen joq. Biraq odan kóz almaı tur. Jas jigittiń ústinde jelbegeı kıgen jeńil surğylt shapan bar.
Ishinde aq kóılektiń syrtynan kıgen qara jeletkesi kórinedi. Basynda kókshil surğylt jibekpen tystağan juqa qara eltiri tymağy baıqalady. Aığa qarsy qarap turğan aqshyl júzinde júdeýlik bar.
Unamdy, yqsham kıim kıip, kúmis er-toqymdy sulý at minip, oıda joqta kelgen ásem jigit qazirde Toğjan kózine asa ystyq kórindi.
Abaı men Erbol tez kelmek bop buryla berdi. Aqjal at buğan sheıin shydamsyzdanyp, oń aıağymen jer tarpyp, tizginin soza túsip, qozğalaqtap tur edi. Qazir de bir ret kólbeń etip, bulań berdi, de, sýmańdaı jóneldi. Ústindegi kúmis turmandary aığa qarsy jarq etip baryp, sóne berdi. Aqjal attyń kúlte quıryğy da aı astynda kúmis ağyn tógilgendeı jalt etti. Endi ıreńdeı túsip, buldyrlap, uzap barady. Toğjan altybaqannyń bir ağashyna kep úndemeı súıenip, jym-jyrt turyp qapty.
Qaıyn sińlisiniń qatty ózgerisin elden buryn sezgen jeńgesi. Ol syrt kózden óz syrlaryn jasyram dep, Toğjandy qushaqtap aldy da, qonaqqa ázirleıtin as jaıyn sóılegen boldy. Taqap kelgen kelinshekterge as jaıyn aqyldasyp turmyz dep, toqtata jaýap berip, ózi Toğjannyń qulağyna sybyrlap:
 -Erkem, án sal!.. Áıtpese, myna jurttyń sózi men kózi sağan qadalğaly tur! Ýaqyp bol! - dedi.
Osy kezde Kerimbala júgirip kep, Toğjandy álpenshekke qaraı tarta jónelip:
 - Abaı osy ğoı? Anyqtap kórgenim osy ğana! Kelgeni jaqsy boldy ğoı!
Qaınynyń ánin ózine aıtqyzyp, jaqsylap úırenip alaıyq, jaraı ma? - dedi.
Toğjan úndemedi. Kerimbala jalt qarap, aqsııa kúlip:
 - Sen nemene? Uıalamysyń? Ol bir egde kisi me edi, ólgenshe? Qoı, uıalmağan buıyrmağandy alady degen. Qaıda ózi? Qazir-aq ánin aıtqyzam, tura tursyn! -dep, álpenshekke Toğjannyń qarsysyna mindi de, "Topaıkókti" qaıta shyrqaı jóneldi.
Toğjan irkilip, qosylmaı qaldy. Kerimbalanyń úlken surğylt kózderi, ádemi qyzyl júzi, erke kúlkisi eshbir dúnıeden ımengen joq, Sholpysy syldyrlaı túsip, saqyldap, raqattanyp kúlip qoıyp, ánin jalğyz ózi aıtty. Ketken betten kóp bógelmeı Abaılar keldi.
Kelisimen, Erbol oıyndy meńgerip ózi bastap ketti. Kerimbalanyń jeńgesi Qapa, Toğjannyń jeńgesi jáne Erbol úsheýi altybaqan tebý qonaqtyń joly dep kep, álpenshekke Abaıdy mingizgen.
Qyz-kelinshek terbetip turğanda, jigittiń qaryzy án salý. Abaı endi álpenshekti teýip turyp, irkilmesten ádemi shyrqaý án bastady. Qarsysyna mingen Kerimbala bolatyn. Ol jańağy "Topaıkókti" aıtaıyq dep ózi tilegen.
Biraq, qosylğanda teris aıtty. Jalğyz qaıyrmasy emes, orta tusyn da buzyp aıtady eken.
Tyńdap turğan qyz-kelinshekter:
 - Abaıdyń aıtýy basqaraq!
 - Kerimbala teris aıtady!
 - Tentegim, sen teris aıtyp jatyrsyń!
 - Úırenip, erip aıtsańshy! - desip, Kerimbalany qağa berdi. Kerimbala uıalğan joq, kúlip jiberip, toqtady da:
 - Al, endeshe basqa biriń aıta ğoı! Toğjan! Al, Toğjan, sen aıt! - dep, erikke qoımaı Toğjandy jetektep ákep, óz ornyna mingizdi. Ózi jiptiń bir jağyn alyp, Abaılardy aspanğa terbete bastady. Toğjannyń kelgenin ózgeler de qostady.
Qulashtap sermelgen álpenshekke Abaı men Toğjan kezek-kezek bıikteı túsip, teńselip turyp án shyrqasty. Toğjan alğashqy bir-eki aýyzdyń tusynda Abaıdy tyńdap aıtyp kep, úshinshi aýyzğa kelgende, erkin sermep qosyldy.
Buryn jańylys aıtyp kelgen jerlerdi Kerimbaladaı emes, ońaı túzep aldy.
Erbol men ózge tyńdaýshynyń bári de:
 - Á-á, jańa túzeldi!
 - Toğjan ońaı úırendi!
 - Án jańa kelisti! Aıt, aıtyńdar... páli! - dep, tegis quptaı jóneldi.
Jaqsy jigit, sýlý qyz sonshalyq  bir erekshe jarastyqpen, jaqsy úılesti.
Toğjan júzi aığa qarsy kelgende Abaı ózgeshe bir nur kórdi. Betine juqalağan qyzyl sáýle berip, ishtegi tereń syrdan, dos kóńilden belgi etti. Sağynğan súıgeniniń janyna jany umtylyp, aırylmasqa, ketispeske sert etkendeı.
Qazirgi ásem ánmen úıleskenderi baýyrğa kirip, jabysyp turyp qushqannan da jaqynyraq, kúshtirek sııaqty. Yrğağy kóp sezimdi sulý ánge ekeýi de bar shyndyğyn tapsyryp, bar syrlaryn bóledi. Án aıtqan joq, eki birdeı yntyq jan, qaýyshyp tabysqan shattyq aıtty. Bar jıynğa, bar dúnıege, barlyq juldyzdy aspan, jarqyn aığa da "Kórshi bizdi, kinálap kórshi!" degendeı.
Minsiz syryna shyndap berilgen Toğjan toqtamaı aıta berdi. Abaı bir shaqta jas sulýdyń júziniń bala qýanyshyn kórdi. Baqyt kúlkisindeı bir raqat, yrzalyq eles berip, Abaığa qadala qarap ezý tartty. Kelgenine, tapqanyna súısinip ishinen alğys aıtqan tárizdi. Qarlyğash qanatynyń ushyndaı bop, aıdaı syzylğan jip-jińishke qastary kóterilip-jazylyp, Abaığa ózgeshe bir ún qatqandaı boldy.
Bağanadan beri sonshalyq  kóp, tilsiz sálem joldağan Abaı, endi ánniń sózin ózgertip alyp, basqasha aıtyp ketti. "...Sağyndyrğan ğashyq jar yntyğy ishte júrgen sherli dosyn kinálaýdan toqtar ma eken?.. Bar dúnıe, bar syryn, barlyq baqyt tilegin bir óziniń shuğlasyna qurban etem dep kelse, ne der eken! Sol kúnde de qatty bolsa, qaıta serpise, ádildigi, raqymy káni!.. Ol shaqta úmit bermeı órtemes pe edi? Kinálamaı jazalamas pa edi? Sondaı qataldyqty kórerlik ğashyğy qansha ğaıypty edi?" degen bir ózgeshe syr ketti.
Toğjan alğashqy bir aýzyna tyńdaı ğana erdi de, toqtap qaldy. Sóz bul óńirdiń aıtyp júrgen belgili óleńi emes. Mánin, shynyn jalğyz Toğjan ózi uqty. Nurly qara kózderin tómen salyp, únsiz múlgip tyńdady.
Abaı jalğyz ózi tórt aýyz óleńdi syry tereń "Aq-qaıyń" ánimen aıtyp bardy da, baıaý ğana toqtady. Júregi barlyq búrkeýli shynyn da, ystyq jalyn syryn da osy ánge, osy aradağy óz sózine salğan. Ol aqyn bop, muńdy jar bop sheshildi. Osy ánniń tusyndağy Abaı Erboldyń kúnde kórip júrgen joldasy emes. Kóz aldynda ózgeshe bop eskeleńdep, samqap shyqqandaı kórindi. Án basyldy. Abaı álpenshekten tústi de, shetirek shyqty. Qasyna Asylbektiń kelinshegi kep, ánshi ekensiń ğoı degendeı maqtaý aıtyp tur edi. Qur ádeppen jymığany bolmasa, Abaı onyń sózin ańğarğan joq.
Altybaqan qasyndağy án men oıyn tağy birazğa sozylyp barğan soń, Erbol tyń oıyn bastady. Onysy - "aqsúıek", sodan keıin "serek qulaq" edi.
Jastar tegis qatty daýryğyp, shýlap júrip, úlken jelikpen oınady.
Serek qulaq oınynda qasqyr bolğan Erboldyń ózi. Ol "qoı" alyp qashatyn.
Abaı kóp qyzdar men kelinshekterdiń arasynda qaljyńdasyp otyryp:
 - Men qoı bolam! - degen.
Erboldyń kóp esebi bar eken. Ebi sheber qasqyr boldy. Áýeli bir-eki kelinshekti, qyzdardy alyp qashyp, dalağa tastap, sodan keıin bir kezde Abaıdy alyp qashty. Júgirtip áketip bara jatyp jolda:
 - Sen anaý shoq taldyń túbine baryp, meni ańdy! Azdan soń Toğjandy alyp qasham! - dedi de, qaıta saldy.
Abaı tal arasynda turyp, Toğjannyń "qoldy bolýyn" tosty. Kóp kútken joq, Erbol alyp qashty. Biraq bul joly "qoı" alý ońaı bolğan joq. Kóp ishinen, ásirese, Kerimbala qatty aığaılap umtyldy. Toğjandy Abaı turğan jaqtan basqaraq bir ağashqa aparyp, oğan da birdeńe aıta salyp, Erbol qaıta shaýyp ketti.
Abaı bul kezde Toğjannyń, janyna qalaı jetkenin bilgen joq. Ekeýi qalyń ağashtyń arasynda, aı sáýlesi úzilip túsip turğan bir alańqaıda kezdesti.
Bir-birine umtylyp kelgende, Toğjan jylap jiberip, Abaıdyń qushağyna kire berdi. Jasqa tolğan kózderin súıgen jigitin tósine basyp, turyp qapty. Eki ıyğy shoshynyp qysylğandaı, dir-dir etti.
Abaı:
 - Toğjan, jylamashy! - dep, shashynan ğana súıip, qatty qushaqtap qysyp turğanda, Toğjan basyn joğaryraq kóterip:
 - Kóriseıikshi bir! Sağyndym! - dedi . Dál osy ýaqytta:
 - Toğja-a-n! Qaıdasyń? Qasqyrğa berer Toğjanym joq! Júr, - dep aığaılap, kúlip júgirip kele jatqan Kerimbalanyń daýsy estildi. Abaı Toğjandy asyğyp qysyp, bir-aq súıdi. Qyzaryp tolqyğan ystyq betinen súıdi.
Kerimbalanyń jaqyndap qalğan sybdyry estilgende, Toğjannyń bórkin túzep kıgizdi de:
 - Erteń tos! Esebin taýyp kóremiz! Kelemin! - dedi. Qalyń japyraq arasynan túsken aı sáýlesi teńgedeı bir jaryğyn Toğjannyń on kózine túsirdi.
Kirpiginde úlken bir tamshy jas irkilip tur eken. Qastaryna Kerimbala júgirip kelgende, ekeýi jaı ğana qatar turğan. Kerimbala ádemi aq tisterin aqsıta kúlip, bórkin shekesine salyp, bar denesimen burańdap, oınaı kelip:
 - E-e, munda ma edińder? Qozymdy qasqyr jeı me desem, qoıdyń óziniń de jegisi kele me, qalaı? - dep, barynsha shattanyp kúlip, Toğjannyń ıyğyna betin basty.
Jazyqsyz erke qyzdyń kúlkisi sııaqty. Biraq mynandaı, oıdağysyn irikpeıtin Kerimbala, qazir aıtqanyn kópke de aıtýğa múmkin.
Abaı sony oılap:
 - Jala jappańyz, Kerimbala! Basymyzğa kún týyp, qoldy bolğan soń, bizde ne jazyq bar?! Amal qane? Muńymyz bir bolğandyqtan kezdesip turmyz! - dedi.
Kerimbala kúlkisin tyığan joq: - Áı, bilmeımin, kimge salsaq ta, qulqynym taza deı alar ma ekensiz, Abaı? - dep, sezigin aıta bastady.
Myna sózi álgiden de jaısyz. Toğjan ashýmen tyımaq bolyp:
 - Qoıshy, Kerimbala! Kúlkiniń de orny bar ğoı. Ne dep barasyń óziń? - dep, unatpaı qaldy. Kerimbala Toğjanğa jalt etip, renjip qarady.
Abaı bul qyzdy ashýmen tyımaı, maıda minezben tyımaq.
 - Kerimbala, jurt aýzy jeńil ğoı! Ushqary qaljyń qurbyńa aýyr tıip, jazyqsyz jamanat keltirýi múmkin. Ondaı sózge jurt aldynda saq bolý kerek emes pe? - dedi.
Kerimbala bul sózdi durys túsinip, qaıta kúlip jiberdi. Qazir uıalyp kúlgendeı. Minezi jaqsy, júregi taza balanyń uıalğan kúlkisi tárizdi.
"Toğjandy renjittim be?" degendeı bop, qushaqtaı alyp, erte berip:
 - Al, endi ashýlanba! Endigári aıtpaı-aq qoıaıyn! - dedi.
Úsheýi de topqa qaıtty. Osydan ári kóptiń oıyny sozylsa da Abaı men Erbol bógelgen joq. Erteń erte júremiz dep, aýyl ıelerine raqmet aıtyp, asqa da qaramaı ketip qaldy.
Kelesi kúni aıtqan sózderin aqtağandaı bop, eki jigit Baqanasqa ketti.
Qarataıdyń aýlyna baryp tústenip, kesh batqansha sonda boldy da, sol kúni ymyrt jabylyp, el aıağy basylğan soń ğana Jánibekke qaıtty.
Aqyryn júrip, dabyrlamaı keldi. Jerqylań tústes jigitterdi ıtter de baıqamaı qapty. Aýyldyń shetinde otyrğan Erbol úıine jym-jyrt kep tústi.
Osy tún el ábden uıqtağan kezde, Abaı men Erbol úı tonaıtyn urylarsha jasyrynyp buğyp, eptep basyp kep, Asylbek otaýynyń esigine jetti. Ekeýi de kıiz esikti jamylyp turyp, ishtegi ağash esikti ashýdyń amalyna kiristi. Úı ishinde oıaý jatqan áıel bar eken. Sholpy syldyry estildi. Kári kisi bolmaý kerek. Bul úıde sholpy tağarlyq eki-aq kisi bolýğa laıyq. Onyń biri - jeńge, biri - Toğjan.
Oılağandaı jaqyn adam jigitterge:
 - Aqyryn! - dep, sybyr etti de, esikti ózi ashty. Úı ishi qarańğy. Jigitter úıge kirgende, jańağy daýys tağy sol sybyrmen:
 - Abaı... - dep, dybys berdi.
Abaı qolyn sozdy. Kımeshegi bar jeńge eken. Abaıdy qolynan ustap, tórge qaraı jetekteı berdi de, artyna shala burylyp Erbolğa:
 - Sen qaıta ber. Ózi barar! - dedi.
Durysy sol edi. Erbol aqyryn basyp, qaıtadan shyğyp ketti.
Abaıdyń ilgeri sozyp kele jatqan oń qoly jibek shymyldaqqa tıgen kezde, aldynan qarsy qozğalyp kele jatqan Toğjannyń ystyq saýsaqtary munyń betine tıip edi. Ekeýi de shapshań umtylysyp kep, qatty qushaqtasty da, uzaq-uzaq súıisip, únsiz jabysyp turyp qaldy. Dirildegen demderi qosylyp, ystyq erinderi endi aırylmastaı tabysqandy.
Typ-tynysh jazdyń tańy sary qabaqtan baıaý atyp, túrilip kele jatqan shaqta Abaı men Erbol Jánibekten jónele berdi.
Azğana júrip, qarsy qabaqtan asty. Aı batqan, juldyzdar da sırep, bir-birden sónip jatyr. Boz kódeniń arasynan úrkip ushqan torğaılar aspandap ap, qalyqtap turyp saıraı bastady.
Abaı júregi de syr men jyrğa toly. Jeńil tymaqtyń bir qulağyn jymyraıta kıip, sary jorğa attyń jaıly bir júrisine salyp, Botaqanğa qaraı bettep kele jatyp án bastady.
Aýyldan birtalaı uzap ketken soń Abaı barlyq ashyq sulý daýsymen asa bir sezimdi yrğaqqa salyp, kóp jyrlady. Júregin toltyrğan qýanysh ta, nazdy muń men tolqyndy ystyq oı da barlyq perdesiz, qytyqsyz shynyn osy ánge tabys etken. Sóz de bólek... Qaıdan shyqqan? Qashan aıtylğan? Qandaı názik jan osyndaı bop, bar shynymen súıe bilgen? Málim emes. Shyrqap keledi.
Bir toqtamaı, múdirmeı, sonshalyq  bir sheberjúırik til taýyp, jyr samqaıdy.
Qandaı jolmen, qansha júrgenin de bilmeıdi. Bir shaqta Botaqan oshağynda otyrğan aýyldardyń tóbesi kórindi. Abaı sonda ğana ánin toqtatyp, Erbolğa qarady.
Joldasy Abaı kúıin uqqandaı bop, jymıyp qana kúlip, súısine qarap keledi eken. Abaı atynyń basyn irkip, toqtańqyrap turyp, Erboldy at ústinen qushaqtady da:
 - Erbol, synama meni! Ómirde atyn ğana esitkenim bolmasa, baqyt degen ne?
Shyn shattyq degen ne? Dál osy túnge sheıin solardy tanyğan da, tatqan da emes em. Kesin aıtasyń? Kórip kelesiń. Jaıym, barym sol emes pe? - dedi.
Osy kúnnen soń, az ýaqyt ishinde, Jánibek jaqqa Abaı tağy bardy. Biraq óz qyzyğynyń jaqsy dáýreni bitken eken... Asylbek, Ádilbekter qaıtyp kepti.
Kelisimen Ádilbek sýyq sóz estip, seziktengen be? Jaman búlinip, jeńgelerin de, malshy-kórshilerin de qatty búripti. Aýlyna ólerdeı saq ańdý qoıyp, áldekimge óshikkenin aıtypty.
 - Aıağyn Jánibekke qaraı basyp kórsin! Tiri ketpeı-di! - dep kesesipti. Jol qıyndap, jaryq aıdy bult basty.
Onsyz da arazdyğy kóp elderdi endi mynadaı ispen óshiktirý, aıamastyq sııaqty. Amal quryp, tağy da bir aıyqpas qasiret keldi.
Osy kezde el jaılaýdan qaıtyp, aýyl-aýyldyń aralary qashyqtap ketti.
Abaı ózin ózi ne kúıde, ne degen delsaldyq dert ústinde júrgenin ańğara almaı júrdi. Bar dúnıege gúli solğan, shyrağy sóngen tuldyrdaı qarap, júdep ketti.
Áke-sheshe ózderi uığaryp, buıyrdy da, muny tağy da qaınyna júrgizetin boldy. Jalyny da joq, tilegi de joq sulyq kóńilmen Abaı kóne berdi.
Aıdalyp ketken kisideı Qarqaralyğa ketti.
Bul joly aı jarym júrip, Dildáni alyp keldi.
Bul ýaqyt eldiń qystaýğa qonatyn shağy. Óz oıynyń áýresimen júrip jáne qaıyndap ketip, Abaı el ishiniń jaılarynan oqshaý qalğan eken.
Osy kúzge Qunanbaı tağy da bir top jandy qyryna alypty. Endigi kezek Qulynshaq aýylyniki. Anaý kezdegi "bále basy sol" dep, "kóship ketti, jaýğa ketti" dep, bularğa kópten tisin basady eken.
Jer jağdaıymen kúzdigúni óz qystaýlaryna qaraı kóshkende, Qulynshaq aýly Qunanbaıdyń qasyna kepti. Kelgende, byltyrğy tobynan jyrylyp, jalğyz aýyl bop kepti.
Abaı qaıtyp kelgende, Qunanbaı sol Qulynshaqtyń Sadyrbaı, Nadanbaı degen eki balasyn Jetisýğa jer aýdaryp jiberip, Muńsyzbaıdy kepilde bolsyn dep, Jaqyp aýlynyń shetine qondyrypty. Qulynshaq Manaspenen jalğyz úı qalğan. "Balamdy urdyń, inimdi masqaraladyń" dep, maldaryn da tizip alyp, aıyp-anjyny da basa salypty. Ağaıyn es jııarlyq mezgil bermeı, ara túserdiń bárine bildirmeı, bir-aq kúnniń ishinde osyny etipti de, baıağysynsha túk bolmağandaı "aqsarbasyn", "kókqasqasyn" aıtyp, rý basshylaryn jıyp, qonaqasysyn kópirtip júre beripti...
Abaı qaıtyp kelgende, julysqan tartys joq. Biraq, aýyl úı, ağaıyn arasy tağy da tomsarğan narazylyqqa, biteý jarağa toly eken.


     QIIaDA

     1

Abaı úılengeli birneshe jyl boldy. Dildá túsken jyldyń kelesi kókteminde bul, ardyń úlken balasy Aqylbaı týdy. Eki jyl ótkende Kúlbadan degen qyz týdy. Ol búginde birden asty. Qazir Abaı úshinshi balanyń ákesi bolğaly júr.
Dildá ekiqabat ýaqytynda birneshe aıdaı aýrý adam sııaqty bolatyn. As batyrmaý, basy aınala berý, ağaryp, júdep, tósekke jantaıa berý munyń salty bop alğan.
Az jyldyń ishinde birneshe balanyń ákesi bolsa da, Abaı áli óziniń osy haline úırenip bolğan joq. Oğan úılerindegi úlken shesheler de sebep boldy.
Aqylbaıdy Uljan ózi baýryna salyp, óz balasy qyp aldy. Tili shyğyp qalğan Aqylbaı bul kúnde Abaıdy ákem eken dep bilmeıdi. Jaı, anda-sanda as basynda kórinip ketetin kóp úlkenniń biri, bógde tanystaı kóredi. Abaı da ony ystyq kórip boı tartqan emes. Úıtkeni, ol bala munyń jastyğyna zorlyq etkendeı bop, tipti erte týdy.
Eń alğash, 17 jasta Abaı áke boldy. Úılenýdiń ózi bir táńir qudiretindeı amalsyzdyq kúni edi. Sonyń artynan es jığyzbaı, ilese kelgen ákelik, tipti bir mazaqtaı, qatal zorlyqtaı kóringen.
Alğash Aqylbaı týğan kúni Qalıqadaı jeńgeler;
 - Balaly boldyń!
 - Endi, mine, sen ákesiń!
 - Qaıyrly bolsyn! - desip, kúlip qamalağan bolatyn. Sonda Abaı bir uıalyp, bir qınalyp, ne qylaryn bilmeı, atyna minip, ketip qalğan. Aýlyna úsh-tórt kún ótkende bir-aq oralyp edi...
Kishkene Kúlbadandy da Abaı áli tanyp bolğan joq. Ol da kúni boıy shesheler úıinde, solardyń baýrynda bolady.
Dildá beıneles, aqsary, mazasyz qyz kesh bolğanda ğana otaýğa keledi.
Abaıdy ákelikke eriksiz kóndirem degendeı bop, Kúlbadan túni boıy uıqy bermeı jylaıdy. Sonysynyń ózimen de ol jas ákemen eki arasyn bitimsiz qyp qoıdy.
"Tynysh uıqydan kisini shaıandaı shağyp oıatady" dep, Abaı ony "Sarshaıan" deıtin.
Qazir sol Sarshaıan tağy da jylap otyr. Kesh batyp, úı ishi qarańğy bolsa da, Dildá ot jaqpapty. Ózi shymyldyqty túsirip, bıik tósektiń aldyna kórpe-jastyq salyp, jantaıyp jatyr. Kúlbadan shesheler úıinen jańa kelip, tósekke jatpaı, qığylyq salyp otyr eken.
Abaı bir top kisimen úıge kirdi. Tysta boran. Bulardyń ústeri tegis qalyń qar, qyraý... Úıge shubatyla kirip, mol aıaz alyp keldi.
Tystan kirgen sýyq pen kóp kisiniń dabyrynan tynyshy ketken Dildá basyn kóterdi...
Abaı tymağy men ishiginiń qaryn qağyp jatyp:
 - Dildá, jaryq jaqsańshy! Tyısańshy mynaý mazasyzdy!.. Bolmasa aparyp tastashy anaý úıge! - dedi.
Dildá jaryq jağyp, shymyldyqty túrip qoıyp, qonaqtarğa kórpe saldy da, Kúlbadandy qolyna aldy.
Kútýshi qyzyl kelinshek otaýğa kirip, Dildámen sybyrlasyp alyp, qonaqtardyń qamyna kiristi.
Bul qonaqtar Abaıdyń qazirgi ýaqyttağy joldastary, jas jigitter: Erbol, Jırenshe, Asylbek jáne Bazaraly bolatyn.
Ortalaryndağy úlkeni Bazaraly. Sol tórge shyğyp, sheshinip otyra berip:
 - Janym-aý, myna qudaıdyń kúni qaıtedi? Tağy boran! Áli boran!
Jutatty-aý! Aqsúıek qyp jutatty-aý el sorlyny! - dep, ýaıym aıtyp, uzyn qara saqalyn ustap, oılanyp qaldy.
Eńgezerdeı mol deneli bolsa da, asa symbatty, nur júzdi Bazaraly qazir otyzğa jańa ilingen. Aq eltiri ishigin jelbegeı jamylyp otyryp, tańdaıyn qaqty.
Dildá dóńgelek ústeldiń ústine sham ákep qoığanda, jigitter aınala otyrdy.
Bul kezde Abaıdyń da denesi irilegen. Jaýryndy, súıekti bop qalğan eken.
Boıy ortadan bıikteý. Súıegi irileýmen qabat, bulshyq etteri de tolyp, bar músini balğyn, kesek tartypty. Bet pishini de denesine laıyq dóńgelenip, irilep qalğan.
Uzynsha qyrly murny kóterińki, úlken. Jazyq bıik mańdaıy shekesine taman kelgende dóńkildene túsip, keń kesilgendeı. Qys sýyğynan bet, murny totyqsa da, kelbetti mańdaıy aqshyldanyp, aıqyndap tur. Otty sulý kózderiniń aq, qarasy áli de tap-taza. Kóziniń syrtqy sharasy tompaqtaý jáne uzynsha bitken. Jip-jińishke bop keń sozylğan uzyn qastary men oıshyl otty kózderi Abaıdy ózge jurttyń ishinen oqshaýyraq etip turady. Jaqsy týys belgisi sııaqty.
Áli uzarmasa da, tep-tegis bop, tebindep shyğyp kele jatqan qońyrqaı murty bar. Barlyq tulğasy saı kelgen qarasur jigit, sonaý sulý bolmasa da, unamdy, súıkimdi.
Ońasha otaýğa iriktelgen jas jigitter bul keshti kóńildi ótkizse kerek edi.
Biraq jańa ornyqpaı jatyp Bazaraly aıtqan ýaıym sóz bárin de oığa saldy.
Bul jıynnyń Bazaralydan basqasy úsh kúnnen beri birge júrgen. Bazaraly osy keshke ğana taý jaqtan kelgendi. Qalyń el, kóp qystaýlar sonda. Abaı sol jurttyń jaıyn bilmek bop:
 - Nemene, jut ózi qaýyrt pa? Joq, oıdym-oıdym ba? Kólemi qandaı? - dep surady.
Asylbek, Jırenshe, Erboldar da Bazaralyğa qadala qarap, habar kútti.
 - Anyq jut jappaı kelmeı me? Bul sonyń ózi ğoı! El degende kópti aıtamyz da... kóp qysyldy ğoı!.. Myna boran aıyqpağaly mine úsh kún boldy.
"Jyl moıyny jaqyn ba" dep dáme qylysyp edi... Kókek aıaqtap, mamyrğa da taqadyq. Biraq aqpan-qańtardaı bop áli qaqap tur. Endi ne qaldy? - dep, Bazaraly túńilip otyr.
 - Qyrylyp jatqan qoı ğoı. Al, myna iri qara jağy qalaı? Shyńğysta odan úmit bar ma eken? - dep Jırenshe tym qursa, ózge maldyń aman qalary bolar ma eken dep edi.
Tobyqtynyń maly jylqy men qoı emes pe? Iri qara degende sıyr bolsa, ol kesel qoıdan da jaman eken... Túıe de jutqa osal neme ğoı... áıteýir qoldağy maldyń amany bolmas!.. - dedi Bazaraly.
Shaı ústi men barlyq osy ińirde jigitterdiń áńgimesi eldiń búgingi qystalań haly týraly boldy. Mal juty ğana emes. Kópshilik, kedeı kópshiliktiń asharshylyqqa ushyraı bastağany da bilinipti. Soğymy táýir aýqatty aýyldarğa Shyńğys ishinde as-sý izdep shubyra bastağan nasharlardy da Bazaraly kóripti.
Mundaılardyń aldy osy Jıdebaığa, Abaıdyń shesheleriniń úıine de kelip jatqan. Birer asym et, bıdaı, tary bolsa surastyryp, kómek áketip jatqan kempir-shaldar bar-dy.
"Juttan aman qalar el bar ma? Qazirde tyń tuıaq turğan kimder?" desken ýaqytta, Bazaraly:
 - At tóbelindeı az aýyldar aman bolar. Yrğyzbaı, Kótibaq, Jigitek, Bókenshi ishinde jaqsy qystaý alyp, jerdi mol basqan aýyldar ázir qysylğan joq, - dedi.
 - Ásirese Yrğyzbaı ishi aman. Qystaýlyq jeri saıly. Kúzden alğan pisheni de bar, - dep, Erbol jańadan ózi kórgen jaılaryn aıta bastady.
Bağanadan beri únsiz oılanyp otyrğan Abaı:
 - Jalğyz Yrğyzbaıdyń amandyğy kimge medeý, kimge dári? - dedi.
Bazaraly Abaıdyń bul sózin unatyp qaldy.
 - Áıteýir kúshi bardyq kúıi bar bolady eken. Kúnekeń ápergen jer Yrğyzbaıdy saqtaıtyn kórinedi ğoı!
Abaı qabağyn túıip, jalt etip Bazaralyğa qarap:
 - Táńir-aı, tartyp alyp jetiskenniń nesi sóz? Yrğyzbaıdyń ıemdenip otyrğany jer me? Kórineý kózdiń jasy emes pe?
Asylbek pen Jırenshe Abaıdyń mynaý ashyq synyna qatty súısinip, kúlip jiberdi.
 - Iapyraı, Abaıjan-aı, kóptiń kóńilinde júrse de, aýzy barmaıtyn sózin óziń aıttyń-aý! - dep, bağanadan beri ýaıymmen otyrğan Bazaraly da jadyrap qaldy.
Bul jigitter Abaıdyń ár jaıdan shyndasyp syrlasatyn dosy esepti.
Ásirese, Erbol bes-alty jyldan beri Abaıdan aıyrylmaıtyn úzeńgi joldasy bop alğan. Sol arqyly Jırenshe, Asylbek te Abaımen ábden jaqyndasyp, qysy-jazy kóp aralasa beretin. Qunanbaı bolsa, Abaıdyń dál osy jigittermen dostyğyn súımeıtin. Syrttan birneshe ret qatty sóılep:
 - Ylğı keshegi jaý aýyldardyń bóltirikterin jıyp apty. Dos tapqan eken!
 - dep tyjyrtyp, jaqtyrmaı júretin.
Biraq Abaı ózi áke minezderin synağysh bolğannan beri, sol ákeden qorlyq kórgen eldiń qaı-qaısysynyń bolsa da, sóz uğar degen adamdarymen syrlasa sóılese, áke minezderi, el kúıi, kóptiń muńy sııaqtyny tolyq uğynyp, keń túsine bastağan.
Abaıdan eki-úsh jastaı úlken bolsa da, Jırenshe, Erbol, Asylbekter bul kezde ábden jaqyn qurby-qurdastaı bop ap, óz mańdaryndağy úlkennen, kári-qurtańnan esitken sher ýaıymdy da irikpeı aıtyp kele beretin.
Jalğyz-aq mundaı bel sheshisip keńesken sózderine Bazaraly buryn kóp aralasqan joq-ty. Ol ózi osy juttyń bul óńirdiń eline asa qatty tıetin bir sebebi Qunanbaıdan dep biletin. Jol boıy kórip keldi. Qunanbaı oń qarağan jýan aýyldar Yrğyzbaı ishine maldaryn aıdap aparyp, sonda jan saqtap jatyr. Al, Qunanbaı adam dep sanamaıtyn az ata, sansyz atsyz kópshilik bolsa, maly qaıda bararyn, basy qaıda qalaryn bilmeı seńdeı soğylyp júr.
Óz ishine talaı túrli yzaly, narazy oılar jısa da, Bazaraly áli eshkimge tis jaryp aıtqan joq-ty.
Endi Abaıdan jańağy sózdi esitken soń sheshile tústi. Kóp aýyrtpalyqtyń túp tamyrlaryn qazbalap kep:
 - Kópshilik sorly ğoı. Sanda bar da sanatta joq. Egeste soıyl soğar, esede qum qabar. Ataýsyz, joqtaýsyz ketkeni ğoı. Búgin mine, appaq súıek bop qyrylğaly otyr. Keshegi "jaqsy", "basshy" degenderiń qaısysynyń qabyrğasy qaıysar eken?.. Kórersińder erteń! Kim qynjylar, kim bolysar eken! - dedi.
Abaı Bazaralynyń ózgeden bólek mynandaı qamqor oılaryna ishinen tań qaldy. Jalğyz júrse de, Bazaraly el daýyn sheshen qyp aıtyp, túkpirlep oılap júrgen sııaqty. Ózi batyr beıneli, ózi ánshi, sheshen Bazaraly úlkender synynsha bir tentek, sotqar kórinýshi edi. Jalğyz jaıylğan syıymsyz.
Aýzynyń dýasy joq. Ashy tildiń tyıymsyzy bop atalatyn. Qazirde Abaı baıqasa, myna Bazaraly ol emes.
Jurt jaıyn oılap jabyrqaý tartqan jastarğa Bazaraly:
 - Jigit bolsań, jigeriń bolsa, mynaý shubyrğan elge pana bolyńdar. Malyń amanda, janyń saqta... Ánsheıin-de ese bermese eń bolmasa osyndaı qysylğan kúnde artyğynan úlessin... Jerinen jaıylys bersin. Qystaý qoryğynan pana bersin kópke! Úleske salsyn jığan qoryn. Elden erek aman qalğan Kúnekeń, Baısal, Baıdaly, Súıindikter men tutas Yrğyzbaı kimge tulğa bolady? Bar el júgen ustap qalyp, ashtan shubyratyn kún bolsa tipti olardy aman da otyrğyzbaıdy. Jer mekenine bosyp ketýden buryn, eń áýeli osylardyń ózinde bardy uıpap ketpeı tura ma? Muny ap-aman qoıyp, ózderi aýğan qoıandaı qur josyp ketse, onyń tipti eldigi qaısy? Qysqasy, el ketpeıdi! Ketse, tek ketpeıdi! - dedi.
Bul sózderi barlyq jıyndy qatty oılandyrdy. Asylbek, Bazaraly daýynyń keıbir jerin teris dep bilgen.
Jut degen kıiz týyrlyqty qazaqtyń atam zamannan bergi záýlisi emes pe?
Jalğyz búgingi kúnniń adamynan bop otyr ma? Syńar ezý ketip, bir-aq jaqqa salmaq sap otyrsyń... Osynyń oğat! - dedi.
Bazaraly daýlasaıyn degen oıda emes. Kóńilindegi ózi uğynğan narazylyq betinen qaıtqan joq. Asylbektiń sózderin: "Ákeń Súıindikten kele jatqan jaltaqtyq qoı!" dep, jaqtyrmaı tyńdady. Asylbekke ajyraıa qarap, basyn ızep qoıa saldy.
Jigitterdiń osy áńgimesi aıaqtaı bergende, aıazdy tystan úsh kisi kep kirdi.
Ústeri qar, saqal-murttary sireý bolğan. Aldyńğy kelgen seńseń tymaq, kóne tondy, uzyn boıly jolaýshynyń kirpigine sheıin qyraý turyp qapty:
Bul kelgen Bókenshi Dárkembaı men sonyń eki kedeı kórshisi eken. Abaı Dárkembaıdy tanyp: - Sheshinińder, - dep edi. Dárkembaıdyń júrisi tyğyz eken, sheshinbedi.
Bul Dárkembaı anaý jyly Toqpambette Bójeı sabalatynda Qunanbaıdy atam dep myltyq oqtağan kisi bolatyn. Sol tóbelesten beri Tobyqty ishi bolsyn, ásirese, Qunanbaı aınalasy bolsyn onyń sondağy isin esitken.
Barlyq Yrğyzbaı Dárkembaıdy sodan beri kózge túrtki ğyp, shetke qağyp, qyryna ala beretin. Abaı sharýasyn surağan soń, Dárkembaı irkilgen joq.
 - Shyrağym Abaı, qaryndasqa qaıyrymy bar bala dep estýshem.
Sondyqtan kep otyrmyn. Bolmasa, ana Tákejandaı desem, kelmes em... Basyma kún týyp kep turmyn. Mynaý eki kórshimmen úsheýimizdiń úılerimizde jıyny 20-30-dan tuıaq bar edi. Sol azynaýlağymyzben birge pana taba almaı yğyp, búrisip kep otyrmyz... Jerimizde qyltanaq joq Qoılarymyz buralyp bitti.
Qazir osy Musaqulğa jetkenshe, bes qoı úsip óldi! - dedi.
 - Óı, Shyńğysqa nege tartpadyń?.. Tym qurysa, taý panasy bar ğoı! - dep, Asylbek suraı bastap edi.
 - Oıbaı-aý, boran Shyńğystan soğyp tur. Ózi tıtyqtap turğan mal qarsy basa ala ma? Jáne Shyńğys qaıda, bireý qaıda? Mynaý Musaqul, Jıdebaı ári yqqa qaraı, ári jaqyn jáne ıeleri beıil berse, bul Musaqul, Jıdebaı, Baraq sııaqty úsh qoryq - talaı qora qoığa pana emes pe? Qaryn arshysam da, óltirem be! Shıdiń ishi qoığa pana ğoı! - dep bar úmit qyp kelgenim osy edi! - dedi.
Abaı Dárkembaıdyń jaıyn tanyp otyr.
 - Durys kepsin! Al, jaıa ber!.. Endi nesin sóz qyp kep tursyń?
 - Onyń ras-aý, qarağym! Biraq jańa kesh bata, sol Musaqulğa zorğa kep jetip ek. Aldymyzdan Tákejan shyğyp, qaıta qýdy. Qasynda álgi Jumağul deıtin qanypezer bar eken. Basymyzğa qamshy ıiredi. Ket dep jatyr. Bar talshyğymdy qyram ba osy men? Qyrar bolsam, tym qursa, sen bilsin, ash-aryq ağaıynnyń opqa túsip jatqanyn sol kórsin dep keldim.
Abaı Dárkembaıdyń osydan arğy sózderin toqtatyp, tez baılaý jasap, Erbolğa qarap:
 - Erbol, jyly kıin de, atqa min! Dárkembaı, erińder mynanyń qasyna! Osy aradan azyq alyp ketińder! Dildá, tur! - dep, Abaı kelinshegine buıryq etip: -Myna kisiler ashyqpastaı qyp, et, azyq ázirlete ber! - dedi. Dildá lezde turyp, shyğyp ketti.
Abaı Erboldan Tákejanğa sálem aıtty. "Qýmasyn!.. Qazynasyn jemeıdi!
Mynanyń azğana malyna jaıylys bersin jáne Jumağuldy tyısyn!" dedi.
Erbol tez kıinip alyp, Dárkembaılardy ertip júrip ketti.
Tákejan bul kúnde Musaquldy qystaıtyn. Ol Abaıdan buryn úılenip, sol jyly enshi alyp, bólinip shyqqan. Qazir ózi asa malqor da jáne ásirese jer qoryğysh, qyzğanshaq bolatyn. "Jurt kózine túspeıtin jer bolsa, tipti osy myna úlken shesheleriniń óz aýlynan jaıylğan maldy da qýyp tastap otyrady" dep, barlyq kórshi malshylar qaıran bolýshy edi.
Abaı Tákejannyń sol minezin bıyl estip, qatty narazy bop júretin.
Kórisse, sýyq amandasatyn.
Túndeletip, borandatyp ketken Erbol az ýaqytta qyraýlanyp, yzağa tolyp, qaıtyp keldi. Qysqalaý tyğyz qara saqalyna qar tyğylyp, shal bettendirip apty. Úlken, jýan tumsyğy qyzarğan. Qońyrqaı ótkir kózderi jırenish, renish syzyn jasyrmaı bildirip tur.
Tymağynyń baýyn sheshpeı bir tizerlep otyryp, saqalynyń qaryn arshyp jatyp:
 - Tákejannan kútkenshe táńirden kútken jaqsy ğoı! Musaqul, Jıdebaı, Baraqqa men mal túsirtpeımin dep, Jumağuldy qaıta jumsady. "Sabap-sabap aıdap tasta Dárkembaıdy" dep, kózimshe buıryq berdi. Jumağul qudaı urğan, sol sózdi arqalanyp, jańa menimen ilese shaýyp kelip, álgi Dárkembaıdyń qoıyn soıyldap qýyp júr! - dedi.
 - Dárkembaı she? Ol endi qaıtedi?
 - Tún ishinde myna boranda qaıda barady?
 - Qýğynda ólgenshe, Jumağuldyń qolynda ólseshi!.. - dep, úıdegi jigitter jaman shıryqty. Erbol tağy bir kórgenin jetkizip:
 - Jumağuldaı ıt bolmas, qanypezer! Eldi qan qaqsatyp júretin atshabarlyqqa jaratqan ğoı ózin kápirdiń. "Tym qursa, sen aıal berseńshi, tańğa sheıin toqtasańshy!" dep em, ózimmen eregesip, aýzyna kelgenin aıtty! - dep, toqyrap qaldy.
Erbol bar esitip, bar kórgenin aıtqan joq. Tákejan Abaı týraly qatty sóılegen. Jumağul Erboldyń ózin de sabamaq bop umtylğan.
Biraq sol kezde Dárkembaı qany qaınap, qatty ashýlanyp: "Endi tek qolyń tart! Bolmasa, ekeýmizdiń birimiz qan-josa bolamyz!" dep, arağa túsip baryp, Erboldan betin qaıtarğan.
Bul jaılardy Abaığa aıtsa: "Eki týysqan arasyna ot tastağan" bop sanalatyny bar. Óz basy ondaı jan-jaldy súımeıtin Erbol mundaıda tartynshaq bolýshy edi. Abaıdy ushqary isterge arandatpaımyn deıtin.
Ondaıyn artynan bilip, nege aıtpadyń? dep, kúıip sóılegen Abaığa, bul syr ashpaıtyn. Ózinshe, Abaıdyń jaqsy dosyn, tatý joldasyn "saqtağanym" dep biletin.
Biraq qazir onyń ishine irikken úlken ashýy Abaığa ap-aıqyn bop bilinip tur.
Joldasyna syrminez bolğandyqtan Abaı qazir aıt dep qysqan joq. Tek jańağynyń ar jağynda jatqan basqa zil bar ekenin tanydy da, asa qatty doldanyp ketti. Eki beti bir surlanyp, bir qaraýytyp, túnerip aldy. Azğantaı ýaqyt shuğyl oılanyp, Erbolğa oqtaı qadalyp, kirpik qaqpaı túıilip otyrdy da, bir sátte atyp turdy.
Bazaraly, Asylbekter Abaıdyń baılaýyn uqpaı ańtaryla qaldy. Abaı demi dirildep, tistene sóılep:
 - Tur, Erbol! Menimen birge júr! - dedi de, ózi shapshań kıine bastady.
Jeńil kúpi kıe sap, shart býynyp, qolyna qamshy aldy da, esikti qatty ashyp, atqyp jóneldi. Erbol artynan ketti.
Qamshy alğany úıdegilerge Abaıdyń atqa minbek bolğanyn bildirdi.
Tysta eki kók at ertteýli kúıde borannan yqtap, qorany janasalap tur eken. Abaı eń jaqyn turğan bireýin sheship jatyp joldasyna:
 - Sen de min! - deı salyp, ózi lezde qarğyp mindi. Kók atqa qamshy basyp, aq borannyń ishine quıyqtyra shaýyp, kirip ketti.
Bul kezde Jumağul Dárkembaılardyń elý-alpystaı azğana qoıyn shoqtaı ıirip, tirsekke sabap qýyp júr. Ishterine talaı kúnnen nár túspegen. Búrseń qoılar qashaıyn dese de júgire almaı, uılyğyp, syğylysa beredi. Qoıdyń jyldam baspağanyna zyğyry qaınağan Jumağul ıesinen bastap boqtyq astyna alady. Artynan erip kele jatqan jaıaý shubyrğan Dárkembaılardy birde-bir qulaqqa ilmeıdi.
Qýğynnan, borannan jáne búgin keshki ash júristen ábden tıtyqtağan tórt-bes toqty omaqata jyğylyp, tura almaı da qaldy. Dárkembaı qany qaınap, Jumağuldy ustaıyn dep umtylyp edi. Aty jaraý, ózi syrqyndy Jumağul mańaılatpaı josyp júr. Qoıdyń bir shetinen ekinshi shetine qaraı omyraýlap kep tıiskende, atynyń tizesimen býaz saýlyqtardy domalatyp ta ketedi.
Jazyqsyz jaýlyq kórgen sorly mal tilek tileı bilse, bul túnde mynandaı qamalyp turğan qastyq ortasynda elimnen basqany tilemesteı.
Jumağul bağana kelgennen beri boqtyqtan tyıylğan joq Maıbasar starshyndyqtan túsken soń, Jumağul atshabarlyqtan da qalğan bolatyn.
Pishtirilgen sáýrikteı bop, dińkesi quryp júrip edi.
 - Janjal men tóbeles qudaıdan aqsarbas aıtyp tilese de qolyna túspeı, Jumağuldyń mysy quryp júr! - dep, jorğa Jumabaı mysqyl etetin.
Biraq osy sońğy eki jylda Jumağul ornyn tapty. Ony Tákejan joldas qyp aldy. Ras, Tákejan qolynda ámir, qudiret joq. Biraq qys pen kúzde jer qorıtyn ádetteri bar. Sonda mańaıdağy maly azğana, kúshi kem, adamy momyn aýyldarğa Jumağul men Tákejan atshabar men starshynnan kem tımeıdi.
Malshylardy sabaıdy, mal qýady, at ustap alady. Ağaıyndy kóp jalyndyryp, jalpetek etetin talaı isteri bar-dy.
Ózderi onsyz da bále tilep júrgen Jumağuldarğa Dárkembaılardy qatal qudaıy ózdiginen aıdap kep bergendeı boldy. Bularğa kúni túsip otyrğan kim deseńshi! Ol - ánsheıinde Tákejan, Jumağuldyń tisterin basyp júretin Dárkembaıy...
Jumağuldy attandyrar jerde, Tákejan daýystap turyp:
 - Dárkembaıdy qolyma beredi eken! Ata dushpanym Dárkembaıdy! - dep, kijinip qalğan.
Sony esine túsirgen saıyn Jumağul aryq qoılardy bastyrmalatyp, domalatyp ketedi.
Osyndaı bop, aıyqpas borannan da beter qatty kárğyp júrgen kezinde, aq borannyń ishinen shapqylap kep shyqqan eki kók atty kórindi. Qylań attar boran ishinde dál jasyrynyp kelgendeı bopty. Jumağul bul ýaqytta ash qoılar men Dárkembaıdy boqtağanyn mise qylmaı, tipti Dárkembaıdyń arğy atasy sonaý Bókenshiden túsip, sonyń atyn atap quldılatyp júrgen. Boz attylar kele bergende, zilin qataıtyp, tağy bir qatqan qoıdy qağyp túsirdi.
Asyğys júrgen attylar, ún shyğarmaı, dybys bermeı tup-týra qoıan-qoltyq keldi. Ne jón surap nemese ashý aıtyp urysqan da joq. Tek qana aldyńğy atty ekpindep kep, qoı men Jumağuldyń atynyń eki arasynan kıe berdi de, shylbyrdan aldy. Jumağul ashý shaqyryp, tebine túsip, qamshysyn ońtaılaı berip edi.
Osy kezde Abaı aqyryp jiberip:
 - Ash kózińdi, jaýyz! - dedi.
Jumağul Abaıdy tanı berdi. Biraq tanysy jaýdan beter bop shyqty. Ún qatqansha aıal bolğan joq. Abaı oń qolyndağy qamshysyn qulashtap qaıryp alyp, Jumağuldy qaqbastan tartyp-tartyp jiberdi. Jumağul tebinip qutylaıyn dep edi. Shylbyryn Abaı sol qolyna orap apty, tapjyltpady.
Ekeýinde de ún joq. Abaı aıamastan tağy da batyrlatyp jóneldi. Qoly qatty.
Qamshysy soıyldaı tıip barady. Bul qorlyqty kórgenshe, ólip bağaıyn degendeı bop, Jumağul Abaıdyń ózine umtyla berdi. Biraq dál osy kezin baqqan Erbol ázir tur eken. Atyn qatty tebinip jiberip, kımelep kep, Jumağuldy jaýyrynnan ala tústi. Bul ýaqytta:
 - Ýa, qudaı tileýiń bersin! Báse, bir adam balasy da bar shyğar-aý! Jannyń bári qasqyr emes shyğar-aý! A, qudaı-aı, beri ápkeshi! - dep, zar qağyp júgirip kep, Dárkembaı da jetti. Jumağuldy jağadan alyp, bir-aq julqyp, kúpsek qardyń ústine doptaı túsirdi. Abaı sol arada: "Qoıdy keıin qaıyr!" dep, qatty ámir berdi. Ielerine aıdatyp otyryp, qoryqqa qaıta kirgizdi.
Jaqyn jerde turğan úlken maıa bar eken. Soğan qaraı aıda dep buıyrdy.
Qoı maıağa jaqyndaı bere, shubaı júgirdi. Dárkembaı Qunanbaıdyń qoryğyna túsýmen qoımaı, pishenine tağy aýyz salğannan qorqyp:
 - Qaıyr! Qaıtar! Pishenin jegizbe! - dep, óz kisilerine aığaılaı bastady.
Abaı oğan da zekip:
 - Toqta bylaı! Barsyn!.. Jesin! Maıağa jabyńdar, jaramsaqsymaı! - dep aqyrdy. Qoılar tegis maıağa jetti de, mol pishenge bas qoıdy. Jağalaı jabysyp, qatyp turyp qaldy.
 - Tań atqansha osy maıadan tapjyltpa! Boran anyqqansha typyr etkizbe!
Bul jer, bul shóptiń Tákejan ıesi bolsa, men de ıesimin! - dep, Abaı bir jumysty jaığady da, endi Dárkembaıdy qasyna shaqyrdy.
 - Dárkembaı, seniń eki joldasyń osy qoıdyń qasynda bolsyn.
Aırylmaıdy. Al óziń dereý mynaý atqa, myna jer qoryğysh Tákejannyń atyna min de, qazir shapqylap otyryp, osy mańdağy ózińdeı aýyldarğa habar aıt. Men jiberdi de! Shyńğysqa jete almaı, osy jaqyn mańda qoılary ashtan buralyp, qyrylyp jatqan aýyldar tegis júrýge jaraıtyn qoılaryn alyp, azamattaryn saılap, dál osy úsh qoryqqa, Qunanbaı qoryğyna aıdap kelsin.
Kúrek-shottaryn ala kelsin! Qoılaryn qoryqqa salyp, qar arshyp, jan saýğalasyn! Osy habardy myna jaqyn jerdegi - Torğaı, Jigitek, Qarabatyr, Bókenshi barlyğyna aıt! Endigi jutty kórsek, birge kóremiz! Bar! Shap! Jıyp kel tegis, - dedi.
Dárkembaı sol buıryqpen atqa mingende, Abaı Jumağuldyń keýdesine óz atynyń tumsyğyn tirep turyp:
 - Sen anturğannyń budan bylaı ıtarshy bolğanyńnyń aldy-arty osy bolsyn! Bildiń be? Al, Tákejanğa aıt, shydamasa - óle qalsyn! Jýandyğy men kári bolsa, jutap jatqan qoığa, ash-aryq elge kórsetpesin, dál mağan kórsetsin!
Jónel!.. Jaıaý bar!.. - dep, buıryq etti.
Bağanadan bir aýyz ún qatpağan Jumağul Tákejan aýlyn jaıaý izdep ketkende, Abaılar Dárkembaıdy óz qoldarynan jóneltip jiberip, aýylğa qaıtty. Boran áli báseńdemepti. Endi, tipti, yshqyna soğyp, qarsy aldarynan qatty ysqyryp, zár tógip tur eken. Maıda qar uıtqyp, jabysyp, kóz ashtyrmaıdy. Jeldiń soğýyna qarap, Jıdebaığa betterin túzep alyp, eki jigit jarysyp ketti.
Tań atqanda jel basylyp, jaýa borağan boran aıyğypty. Alystağy aq belden jańa kóringen kún qyp-qyzyl eken. Qysylyp, qınalyp shyqqandaı. Eki jaqtağy surğylt bulttarğa qyzğylt-sary reń berip, qulaqtanyp tur. Mańaıda shańyt bar. Birneshe kún udaıy soqqan qatty jel endi báseńdep, aıaqtap kelgende, jaıaý borasyndap qoıady. Shytyrlağan aıaz bilinedi.
Dárkembaı Abaı tapsyrğan jumysty durys túsingen. Túnnen beri, dál tań atyp, el turğansha tynym tappağan. "Ózińdeılerge aıt!" degen sózdi ol anyq unatqan. "Maly bardyń nesi qurıdy. Qoly uzynnyń órisi de keń.
Syılastyqpen, jegjattyqpen, nemese, tipti, azynaýlaq aqy berýmen de Yrğyzbaığa Qunanbaı, Baısaldarğa syıysyp ketedi. Bókse bastyny kórgende, kóp kóredi ğoı. Azynaýlaq talshyğynan aırylsa, shubyryp, qor bop ketetin de sol ğoı!" dep, Dárkembaı ózi kópten aıtyp kele jatqan osy sózderin Bazaralyğa da aıtqany bar.
Kóptiń kúıin zildi qyp aıtqan Bazaraly da osyndaı kisilerdiń aýzynan anyq jaılarğa meılinshe qanğan bolatyn. Sol Dárkembaı Abaıdyń sálemin ylğı ğana Qarabatyr, Torğaı, Borsaq, Jýantaıaq sııaqty osy mańaıdağy jersiz, malsyz elderge taratty. Solardyń ishinde de 15-20 qoıly, 30-40 qoıly álsizderge bardy.
Musaqul, Jıdebaı, Baraq sııaqty úsh úlken qoryqty jağalaı otyrğan sany kóp, dármeni azğan aýyldardy kúnshyğys jaqtan bastap, kúnbatysqa sheıin sharlap shyqqan.
Aıazdy, borandy túnde asyğyp kep, tereze qaqqan júrginshi ádettegideı sýyq habar ákelgen joq. Úmit habaryn jetkizgen. Jurt úsh kúnnen bergi boran týraly: "Qolda bardy ápketti" dep qoığan. Yshqynyp kep shýyldaı túsip, terezeni dúbirletip, úskirip soqqan jel uıqyny qýğan. Kári-qurtań jalbarynýda. Sharýa ıeleri kúrsinýde. Er-azamat, qatyn-qalash bel sheshýden qalğan. Kúndiz-túni damyl almaı, mal qoranyń ishin sharlaıtyn.
Mańyndağy tóbeshikterdiń boz qarağany bolsa, shaýyp ákeledi. Jaqyn jerdegi shı ataýlynyń basyn kúzep, qoltyqtap kelgen bolady. Tipti bolmaı bara jatqanda, onsyz da jaman jyrtyq qoranyń tóbesindegi qamysyn sýyryp bergen bolady. Biraq, ol talshyqtary qarlyğashtyń qanaty ákeletin tamshydan da álsiz edi. Aramza týğan qoıyna bere me? Sútin kútken birli-jarym sıyryna bere me? Bolmasa, japa-jalğyz túıesine asata ma? Qaısysyna berse de qarq qylmaıdy. Tek, áıteýir sońğy eńbegin, "ózge ólse de, osy qalsa eken" degen sharýa súıenishine usynğan bolady.
Aýqatty kórshi men jeri jaqsy sybaılastan úmit etý bul elderde joq.
Dárkembaı myna túnde sol sóngen úmitti sergite keldi.
Sonymen dál kún shyğa bere, Qunanbaıdyń úsh qoryğyna qaraı jan-jaqtan mal shubyrdy. Bul kezde Abaı men Erbol at ústinde bolatyn. Uzyn qoryqty jağalap, jele shaýyp otyryp, ár aýyldyń shoğyrlaryn qarsy alyp júr.
Azynaýlaq qoılar men tórtti-besti iri qaranyń aınalasynda qatyn-qalash, kári-qurtań, er-azamat kóp-kópten keledi.
Jarap, qatqan qoılardan ajar ketken. Júnderi úrpıip, uıysyp qalğan.
Jambastary sarala bop battasyp qalğandary bar. Anda-sanda shydamsyz eshkiler baqyryp-baqyryp turyp, omaqasyp jyğylyp ta jatyr. Birneshe aýyldyń óz qystaýlarynan osy qoryqqa qaraı júrgen joly qadaý-qadaý belgi qaldyrypty. Ol belgiler: ushyp ólgen eshki, laq, aryq toqtynyń ólimtigi. Aq qardyń ústinde, keń jazyqta qaraýytyp qalyp jatyr.
Qoı alty kún ashtyqqa shydaıdy desýshi edi. Mynaý túrlerine qarağanda bul maldardyń ashtyğy ábden shyńyna jetken kórinedi. Endi eki-úsh kún ótse, tegis jýsaıtyn halde eken.
Qardy buzyp júretin murshalary da joq. Sondyqtan, biren-saran kóterem jylqy men aryq túıeni, nemese jalğyz-jarym sıyrdy qoıdyń aldyna salyp, soğan qar buzğyzyp keledi.
Ashyqqan qoılar, aldarynda áreń ilbip kele jatqan at pen sıyrdyń quıryğyn jalmap qoıady.
Osyndaı tegis kem-ketik, dimkás bolyp, ilbigen, sorly maldyń aınalasyndağy adamdar da júdep, saldyrap bitken eken. Qartań jandardyń betterinde ajym qalyńdapty. Barlyq júzder qýań tartqan. Belderi jińishkerip búgilgen.
Kıimderi jyrtyq, júdeń. Bastaryna eski-qusqy orağan áıelder ğana emes, saqaldy erler de bar. Aıaqtarynda, kóbinese, syrğan kıiz...
Qoryqtyń shetine iliner-ilinbeste, barlyq jurt kúrek, shottaryn omby qarğa salyp, shıdiń túbin, qoryq ústin arshýğa kirisedi. Abaılar ár topty bir-birinen alysyraq túsirip, jer kólemin keńirek berip júr. Úsh qoryqtyń bir qasıeti qalyń shıli bolýshy edi. Sheńgel ıtmuryn sııaqty butalary da kóp.
Omby qar qoryqtyń shet-shetinde qalyń bolğanmen, dál shılerdiń ishine kirgende onshalyq qatty emes, kúpsek eken. Jáne arshyğan jerdiń qaı tusynan bolsa da, qalyń shóp shyğyp jatyr.
Osyndaı jerlerge jetýge jarağan mal tegis talshyq ala bastady. Abaı men Erbol jurttyń kóbin ornalastyryp bolğan kezde tús boldy. Qoryqqa kelgen aýyldardyń jıyn sany elýden asty. Tákejan jalğyz sıyrdan qorıtyn qoryqqa, búgin túsken qoı sany myńnan asyp tur. Iri qara kóp emes. Neshe kúnnen beri qardy qansha tepse de, astynan qur taqyr kórip kelgen azynaýlaq attar endi sońğy kúshterin ólmes qamyna salyp jatyr.
Búrisken mal men júdegen jandar bağanadan beri Abaığa úlken aýyr oı saldy. Jaz jaılaýda, arqa-bas keń shaqta ğana eldiń irgesi bútin, beli bekem sııaqty kórinedi. Mynaý juttyń kúnderi qalyń kóptiń sonshalyq  panasyzdyğyn, qorğansyzdyğyn kórsetti.
Jıyrma-otyz qoıy bar, úsh-tórt qorasy bar úı - qalyń eldiń kópshiligi.
Jyl on eki aıda isheri, mineri sol. Soıary, satary da sol. Kıer kıimi, bas panasy da sol aınaldyrğan az tuıaq. Aman turğan kúnniń ózinde bul qandaı tapshylyq.
Al, búgingideı qysylğan shağynda, mynandaı apat, aýyrtpalyq kórgen shağynda, qanshalyq álsiz, osal. Osy azynaýlağynan aırylsa, tirlik ne bolmaq?
Keshegi "irgeli el" degen, "jurağat, jurt" degen osy-aq bolğany ma?
Jut degen joqshylyq, qystalań, apat degen osyndaı bop qaq qasyna kelgende, Abaı el tirliginiń barlyq qaığyly soryn kórdi.
Óz oıynyń aýyrtpalyğy Abaığa barlyq tirlikti sonshalyq  tatymsyz, jalğan etip kórsetti...
Maldaryn kúresin qardyń arasyna tyğyp, qoıannyń keýegindeı optyń ishin panalağan jandarğa jany ashydy.
Árbir aýyldyń úlkenderine sońğy ret qaıtadan soğyp:
 - Tońğandaryń myna tus-tusyńdağy aýyldarğa baryp, jylynyp qaıtyńdar. Bir-bir mezgil ystyq ishińder. Osy qoryqtarda otyrğan aýyldardyń bári de ağaıyn ğoı. Qýmaıdy. Jasqanbańdar!.. - dedi.
Onsyz da maldary úshin Abaığa alğys aıtyp jatqan káriler endi birjolata juttan qutylğandaı kóterilip qaldy.
Abaı osy betinen attan túspeı jortyp otyryp, úsh qoryqtağy bar qystaýdy aralap shyqty. Ár aýyldyń Yzğutty sııaqty úlkenderin jáne ásirese, as ıesi kekse qatyndaryn tysqa shaqyrtyp alyp:
 - Mynaý apatpen alysyp jatqan ağaıynğa qaıyrym etińder! Aýylda neshe qazan bolsa, sonyń bárine ystyq istep, kúnine bir-bir ret qorek berińder! - dep, qadağalap, tapsyryp shyqty.
Osymen ár aýyldyń kútetin ash-aryğy belgilenip, tus-tusyndağy tútinderdi menshiktep aldy.
Abaı men Erboldyń eń sońğy kelgeni Musaquldağy Tákejan aýly.
Tákejan ózi joq eken. Ol túnde Jumağuldyń habaryn estisimen Abaığa barmaı, týra Qarashoqyğa tartypty: "Sodyr, sotqar" Abaıdyń ústinen Qunanbaığa aryz, shağym áketken.
Endi Tákejan qorasynyń aldyna kelip, ózi attan túspeı turyp, Erboldy úıge jiberdi. Qaınysynyń shaqyrýymen tysqa shyqqan Tákejannyń kelinshegi Qarajan tistenip, surlanyp keledi. Uzyn boıly, kesek muryndy qarasur kelinshek teginde zildi, zárli bolatyn. Óz kúıeýine qyjal minez kórsetip, qysyp-qymtap ustaýshy edi. Jas ta bolsa, qytymyrlyğy aıqyndap, as pen dúnıege sarań bola bastağan. Ol minezi kúıeýine saı kelip, osy kezde bul úı tez baıyp kele jatyr. Uljan úıiniń molqoldyğyn unatpaı, erterek sóz shyğaryp, elshini tez alğyzğan da osy Qarajan.
Ol Abaıdyń Tákejannan kishi bola tura, jaqsy atty jigit bop bara jatqanyn jaqtyrmaıdy. Qyzğanyp jaqtyrmaıtyn. Abaı da jeńgesiniń sol ishin biledi. Qarajan taqap kelse de, Abaı amandasqan joq.
Azğana tebine túsip, kók attyń tumsyğyn túndegi Jumağuldyń keýdesine tiregendeı, buğan da taqap qoıdy. Kelgen jumysyna týra kiristi.
 - Kúıeýiń meniń ústimnen shağym áketipti ğoı. Men óz jazamdy ózim tartyp jatarmyn. Al, qazir sağan mindet tapsyrma ákeldim, sony buljytpaı oryndaısyń, bildiń be?
 - Ne mindet?
 - Mynaý mańaıdağy el jutap, qyrylyp jatyr. Bas amanda pishenińdi shabatyn, qudyğyńdy qazatyn, malyńdy sýaratyn, baryp-kelińe júretin sol ağaıyn bolatyn. Qazir qysylyp, basyna kún týyp kep tur. Maldaryna jaıylys berdik. Óz qystaýlary alysta. Kún bolsa sýyq. Osy mańdağy barlyq aýylğa kisi úlestirip berip kelemiz. Bizdiń aýylda 40-50 jan bolady! Oryn jetpeı jatyr. Jańa ózderine atap tapsyrdym. Seniń aýlyńnyń tusynda jıyrma kisi bar. Tórt aýyldyń adamy. Solarğa kúnine bir mezgil ystyq istep berip otyr...
 - Óı, shyraq-aý, o ne degeniń?.. Bizdiń úıimizde ózimiz isherlik azyqtyń ózi joq?
 - Ótirik aıtpa! Áneý kúni aq shomshydan alğyzğan úsh qap unyń bar. Tirelip turğan bes qap bıdaıyń bar. Soğym etiń bitpek túgil, ortalağan da joq.
Baryńdy túgel sanap kep turmyn... Bul joly qaljyńym jok, bar shynym.
Úlesesiń mynaý ash-aryq jurtpen! Qarsylassań, jaqsy bolmaımyz.
 - E, ózimiz ash qalsyn deısiń be? - dep, Qarajan qyrystana berdi. Abaı qatty doldanyp, aqyryp jiberdi:
 - Ash qalmaq túgil, qyrylyp qal!.. Beresiń!.. Bermeı qyrystanyp kór osydan! Kúnde keshke kep tekserip turamyn. Oryndamasań, ózińnen kór! Meni tap osy óńirden aıdatyp jibermese, sendik álim bar. Masqara qyp turyp kóndiremin! Bildiń be!.. Qolymnan alatyn Tákejan joq. Kózińdi ashyp qara!
Oryndaısyń, sol! - dep qadalyp qarap, úndemeı turyp qaldy.
Oń qoly uzyn qamshysyn qymtyp ustaı bastağan eken... Qarajan sony baıqady da, jaýap aıtqan joq. Túnde Tákejan aýlynyń ústine kep ornağan Dárkembaılar. Abaı jańa Dárkembaıdyń ózin ere júr dep shaqyrğan-dy. Qazir sol da kep jetken eken. Anadaıdan qulaq salyp, Abaıdyń ashýly únin estip kele jatyr.
Qasyna Dárkembaı kelgende, Abaı Qarajanğa tağy túıile qarap turyp:
 - Mine, seniń aýlyńnan as ishetin kisilerdi myna Dárkembaı bastap kep turady. Jalğyz óz úıiń emes, osy aýylda neshe tútin, neshe qazan bar, sonyń bárin asqyzyp otyr. Bar aýlyń qyzmet etsin! - dedi. Qarajanda áli de ún joq.
Abaı atynyń basyn bura berip, Dárkembaığa:
 - Sen bul aýyldyń kúıeýi emessiń! Kúmiljime, bildiń be? Jumysyńnan kelgende, týra: "As ber!" de... Bermese, bógese meniń tap ózime qolma-qol kep aıtyp tur. Osydan aıtpaı, jasyryp qalsań, Dárkembaı bolmaı, qatyn bop qal!
Uqtyń ba? - dedi de, Abaı júrip ketti.
Tańerteńnen tynym almağan Abaılar Jıdebaığa ekindide jetti. Kelse, sheshelerdiń úıinde Tákejan men jorğa Jumabaı tosyp otyr eken. Tákejan túndeletip shaýyp otyryp Qunanbaığa jetip, endi Qarashoqydan Abaığa arnap buıryq ákelgen.
Abaı Uljannyń shaqyrtýymen úıge keldi. Jolshybaı dalannan, shoshaladan, aýyz úıden etip kele jatyp, Abaı bul aýyldyń neshe alýan qamdaryn kórdi. Bar jerge qazan asylyp, ystyq istelipti. Úsh jerge úlken ağash kelini ornatyp alyp, jumysshy qatyndar keli soğyp, bıdaı túıip jatyr.
Pisken qazandardan astaý-astaý kóje men aznaýlyq et túsirip, úı-úılerge áketisip barady. Ash-aryqty kútýge Abaıdyń sheshesi kirisken kórinedi.
Kóktemde azyq azaığan kezde, bir úıden mol tamaq tabý ońaı emes. Kútý de bir kún emes, birtalaığa barýğa múmkin. Sondyqtan, bıdaı túıgizip, kóje isteýdi ónimdirek kórgen tárizdi.
Qarsy úıde bir kezek bop kelgen on bes-jıyrmadaı erkek-urğashy, sol ystyq asty iship jatyr eken. Abaı, astaryn qymsynbaı ishsin dep, ol úıge barmady. Úlken tamğa kirdi.
Kelgen jerde sálem berip, jorğa Jumabaımen amandassa da Tákejanğa qarağan joq. Eki týysqan sýyq kezdesti. Az otyrğan soń, Jumabaı Abaığa ákesiniń sálemin aıtty. Biraq Tákejan túndegi býlyqtyrğan ashý ústinde kóp jaıdy ańğarmapty. Shağymyn az ğana qyp aparypty. Ol Dárkembaıdy ğana sóz qylğan eken. Myna búgin tańnan beri mańaıdağy tamam eldiń kelip, osharylyp jatqanyn jetkizbepti. Dárkembaıdyń ózin keltirgendi sumdyq kórgen Tákejan, mynandaı bále bolar dep, tipti uığarmağan-dy. Qazirde osy aýylğa kep bilgeli, birjolata jaryla jazdap otyrğan.
Jumabaıdyń aıtýynsha, Dárkembaıdy panalatqandy Qunanbaı teris depti.
"Tatymsyzğa etken jaqsylyqtyń qaırymy joq. Dárkembaı meniń basyma bir kezde qas oılağan adam bolatyn. Onyń amandyğy da ózine olja. Abaı jaqsylyq isteıim dese, dosqa istesin. Mynağan ara túspesin! Qaıtarsyn!" -depti. Abaı buğan kóngen joq. Jáne uzaq jaýap ta aıtqan joq...
 - Ákem elge ónege aıtar musylmanmyn deıtin. Musylmanshylyq qaza kórgen halyqqa raqymshylyq etýdi faryz etedi. Tákejannyń degenine ılanbasyn. Men mundağy halyqqa ýağda berip qoıdym... Asyrap jatyrmyn.
Renjimeı ruqsat etsin! - dep bir qoıdy.
Tákejan tyrsıyp, kúıip otyr edi. Ursa jóneldi:
 - Ondaı sopy bolsań, basyńa sálde kıip, Dárkembaığa arnap qushyr jısańshy!
 - Qajet bolsa, qushyr da jııam. Halyq qyrylar bolsa, amandyğym sadağa!..
 - Endeshe bar áne, el aqtap ket!..
 - Oğan ketýden buryn, áýeli ózimde bar men sende bardy ortağa shyğaryp, úleske salyp ketemin.
 - Onsyz da salypsyń ğoı!.. Bir Dárkembaı emes, qyrýar eldi qaptatypsyń!
Sen bir óziń emes, bárimizdi qara jerge otyrtaıyn depsiń!.. Ol, ol ma? En áýeli myna sheshelerińdi de ashtan óltirersiń, búıte berseń!
 - Sheshelerimniń qamyn sen jemeı-aq qoı, bildiń be? Meniń analarym inde jatqan sýyr emes, anaý seniń Qarajan degen sarań qatynyń sııaqty. Baryn ortağa sala biledi. Halyq kórgendi birge kórse de, qabaq shytpaıdy. Men osy kisilerdiń ózderi tapsyrğan soń istep otyrmyn. Óziniń qarynbaılyğyn ákep mundağylarğa pana qylmaq qoı... Úıdegenshe, osy analardyń tárbıesinen sadağa ketseńshi Qarajan ekeýiń! - dep, Abaı Tákejanğa qatty qadala qarady.
Sońğy sózderi ákeniń balağa urysqanyndaı birtúrli iri, salmaqty.
Tákejannyń budan arğy aıtaıyn degen jaýabyn Uljan aıtqyzğan joq.
 - Já, jetti! Boldy endi ekeýińniń salysýyń! - dep, toqtatyp qoıyp, ózi Jumabaığa buryldy da:
 - Sen endi qaıta ber! Abaı bundağy ash-aryq ağaıyndy shaqyryp qoıypty.
Biz bolsaq, barymyzdy bóle jermiz. Ázir qystalań joq. Biz úshin qınalmasyn ondağylar. Berip jatqanymyz óz sybağamyz. Balasynyń abyroıyn tókpesin, eki aıtqyzbasyn elge! - dedi.
Tákejan urystan toqtasa da, sheshe sózine kóngen joq. Moınyn syrt qaıyryp, tymağyn kıdi de, shyğýğa aınaldy. Munyń osy ajaryna qarap qoıyp, Uljan qatty sóıledi.
 - Áı, sen ana Qarajanğa sálem aıt! Aýlyna barğan ash-aryqty qyńratqymaı oń shyraımen kútsin, qutyrmasyn!.. Ol ákelgen mal joq! Kózin ashyp qarasyn! - dedi.
Tákejan men jorğa Jumabaı ketip qaldy.
Bular úsh qoryqty túgel aralap shyqty. Kelgen aýyldar men barlyq mal sanyn kórip, sanap aldy da, Qarashoqyğa qaıta tartty. Endigi shağymdary tipti úlken bolatyn.
Qyrýar mal men dúıim eldi bulaı josyltyp keltirý Abaı men shesheleriniń isi emes. Ondaıdy istese, jer-dúnıeniń ıesi Qunanbaı ğana isteýge bolar edi.
Abaıdyń buğan jetkeni, ákeni elemegeni. "Jer múliktiń ıesi ózim" degeni.
Qunanbaı Jıdebaıdağy ister týraly Jumabaı men Tákejan sózderin túgel tyńdap aldy da, Abaılarğa endi yza boldy. Shynynda, bul minez yryqtan shyğyp, quryq áketý.
Ákesiniń ashýlanğan pishinin baıqap, Tákejan yrza bola bastady.
Tomyrylğan ashýmen qatty buıryq aıtar dep dámelenip edi.
Biraq Qunanbaı munyń kózinshe sheshilgen joq. Tek qana: "Tyıu salý kerek" dedi.
Súıitti de bul ekeýin qoıyp, Jaqypty shaqyrtty. Tákejanğa: "Qaıta ber" dep, buıryq etti. Kelesi kún tańerteń Jaqyp Jıdebaığa kelip, tağy da Zereniń úıinde otyryp, Abaığa áke sálemin aıtty.
Áke jağynan ekinshi ret kisi kelipti jáne úlken jumystar tusynda aýyr buıryqpen júretin Jaqyp kelipti. Osal belgi emes. Teginde, aýyl-aımaq bolsyn, ağaıyn ortasy bolsyn, Qunanbaıdyń sálemderin árqashan jibergen kisilerine qaraı, salmaqtap tanıtyn. Mysaly: "Alyp kel, aıdap kel!" degendeı buıryq bolsa, ol Qarabas, Qamysbaı sııaqty atshabarlar túrinde keledi.
"Aıtyp, bildirip kel!" dese, jorğa Jumabaı pishindes bolady. Keıde, ondaı sálemmen Qudaıberdi, Abaı da júrip qoıatyn. "Qorqytyp, yzğar tastap, úıirip kel!" dese Yzğutty, Maıbasar bop keledi. "Uğyndyr da bağyndar!" dese, osy Jaqyp shyğady. Ol, biraq, rýlar arasyndağy keleli sózge, irgeli keńeske júretin. Al, is tipti úlken bop, kóp elmen qarjasatyn kez bolsa, ondaıda Qarataı shyğady.
Myna joly Jaqyp kepti. Abaı jańağydaı sálemshiniń aýysýyna qarap, Qarashoqydan shyğatyn buıryqtyń saty-saty salmaqtana bastağanyn eske aldy. Ishteı ázirlenip otyr.
Tús salqyn tomsarğan, ashýly sııaqty. Jaqyptyń júzine qaramaı, qyryndaý otyryp, barlyq sózdi qııastana tyńdap otyr.
Qunanbaıdyń buıryğyn aıtýdan buryn, Jaqyp birneshe dálel aıtty. Óz sózi qyp aıtsa da, Abaı tórkinin tanyp otyr. Ákesiniń oıymen sóz tárizin bul kúnde Abaı ońaı tanıtyn bolğan. Jaqyptyń aıtýynsha, áke bastaıtyn is bar da, bala kirisetin is bar. Eki arasyn aıyrý kerek. Balağa ákeniń isi de abyroı áperedi. Ákeden qığash ketip, ózdigimen kisilik izdeý balağa bedel bitirmeıdi eken.
Abaı muny mise qylğan joq. Balasynyń kisiligin oılap, abyroıly bolýyn tileıtin áke minezi de bolady. "Óz yqtııaryn, óz ámirin balasynyń moınyna, únemi keskek qyp tağyp otyrmaıtyny da bolady" dedi.
Jaqyptyń ekinshi sózi: jer berip panalyq etse, qysylyp otyrğan maldy-basty aýyldar bar, soğan etý kerek. Kúnderdiń kúni kerekke jaraıdy. Mynalar kim? Bulardyń bárin jısań, tym qursa, bir attyń saýyryn, bir túıeniń qomyn da bere almaıdy degen edi. Bul sózdiń shetin Jumabaı da aıtqan.
Oğan Abaı tağy da kóngen joq. Jaqyptyń aıtqanyn "Quda tamyrmen isteıtin alyq-berik" dep bağalady. Onyń aty qaırym emes, jaqsylyq emes.
Kópke málim saýda dep tanydy.
Abaı daý aıtyp bolmady. Sonan  soń, Jaqyp qataıyp alyp, salmaq saldy.
 - Sen óziń mal ıesi, jer ıesi me ediń osy? Sen tapqan ne bar edi? Mynaý isińmen ákeńniń jığan-tergenin shashqaly otyrğan joqpysyń? Osy aýyldağy mal men Tákejan qolyndağy mal erteń qosa jutaıdy. Tym qursa, myna sheshelerińniń talshyğyn aıasańshy! - dedi.
Bul da jańa sóz emes. Biraq keshe Tákejanğa aıtqan sózdi Jaqypqa aıtýğa bolmaıdy.
 - Sózińiz durys. Men tegi sheshelerdiń yrzyğyn shashyp, qııanat etip otyrmyn ğoı! - dep, keketip qoıdy. Zerege qarap, - al, myna otyrğan jalğyz meniń sheshem emes. Ákemniń de sheshesi. Mal-dúnıeniń shyn ıesi osy kisi.
Endeshe bárimiz de ájemniń tóreligine toqtaıyq. Ne deıdi eken? Qazir óz aýzynan estińiz! - dedi de, Abaı ájesiniń qasyna taman syrğyp keldi.
Ájesiniń bul kúnde óńi qýaryp, qatty júdegen. Ajym ataýlysy birtúrli molaıyp ketken. Abaı jaqyndağanda, ol qulağyn túrdi. Nemeresi aığaılap sóılep, barlyq jaıdy aıtyp berdi. Qysqa aıtsa da, uğymdy aıtty. Buıryq pen baılaýdy bir ózinen kútetinin bildirdi.
Zere kúrsinip otyryp, qabağyn túıdi de, Jaqypqa qarap:
 - Balama sálem aıt! Kóp ómirim qalğan joq! Zarlağan ash-aryqtyń qyrğynyn kórerim qaldy ma? Jegim-jesir, kárip-káserdiń telegeı teńiz jasyn kórerim qaldy ma? "Meni endi al" dep tilep otyrmyn jaratqannan. Janazağa jıylğan jurtty da as berip asyraıdy ğoı. Tımesin, qýmasyn! - dedi.
Jaqyp buny estigende irkilip, úndeı almaı qaldy. Kári ájesin osyndaı zar tilekke jetkizgen minezderge Abaı kúıip ketip:
 - Ánekı, shesheniń qamyn jegenderiń shyn bolsa, jylatpasańdarshy!
Qýğyzbaımyn! - dep, bir-aq baılady.
Jaqyp Zere sózinen soń qaıtyńqyrap qalsa da, Abaığa yzğar tastap ketpek.
 - Ne dep otyrsyń óziń? Bireýdiń betinen alaıyn degenbisiń? Sózińniń ańğaryn men unatqam joq Tilińe ýaqyp bol! - dedi.
Abaı bul tusta da ashýynan qaıtqan joq.
 - Ne dep otyrğanymdy túsinip otyrsyz. Mundağy jurt qyzyl qaryn jas bala emes. Ólmesin biletin bolğan. Óz qamyn ózderine oılatsyn da, tynysh jatyp anaý qyzyğyn kórsin! - dep saldy.
Bul kúnge sheıin Qunanbaığa qarsy mundaılyq sóz qatqan ‘Irğyzbaıdy Jaqyp kórgen joq-ty. Abaıdyń tuspalyn uqsa da, qazir ol jas jigitti asa tentek sanady.
 - Doğar! Doğar, shyrağym endigini! Myna sózińdi men aıtyp barmaspyn!
Biraq, ısi Yrğyzbaıdyń júregin shaılyqtyratyn sýyq sózdi senen esittim dep ketermin!.. Sol da jeter boldy! - dep, atqyp turyp ketti.
Abaıdyń jańa keıindep kep aıtqan tuspal sózinde kóp mán bolatyn. Ol Qunanbaıdyń osy qys ishinde istegen bir erekshe minezin aýyzğa alğan-dy.
Jaqyp ketkennen keıin Jıdebaığa qaıta oralğan kisi bolğan joq Basqa ýaqyt bolsa, sóz aıağy bulaı aıaqtalmas edi. Únsiz, jym-jyrt qalýyna da sol Qunanbaıdyń jańağy oqshaý isiniń ózi sebep boldy.
Tegi, sońğy eki aıdan beri Abaı menen Uljandar Qunanbaığa ókpeli, salqyn bolatyn. Úıtkeni, Qunanbaı osy qysta jasy alpystyń ishine kirgenine qaramaı, jas toqal alğan. Jıdebaıdağy eki áıeli Uljan men Aığyz bolsa, Qarashoqydağy báıbishesi Kúnke bolsa, solardyń ústine tórtinshi qatyn etip Nurğanym degen qyzdy aldy.
Nurğanymnyń jasy Qunanbaı túgil, Abaıdan da kishi. Sondaılyq balasynan kishi qyzdy alaryn Qunanbaı úı ishiniń eshqaısysyna bildirgen joq.
Bul jóndegi áńgime, baılaý Qarataımen eki arasynda ğana bolğan. Jumys bastalğanda da oqys bastaldy. Bas sebebi Qarataı bolatyn.
Ótken jazda Qarataıdyń qatyny óldi de, kári aqylshy qatynsyz júrdi.
Soğan Qunanbaı bir kún kezdeskende:
 - Qatyn alýdy oılaımysyń? Nege almaı júrsiń? - degen.
Qarataı bul jaıdy óz ishinen oılap, sheship qoığan eken.
 - Qunanjan-aý, ózim qatynmyn, men qatyndy qaıtemin?! - dep edi.
Qunanbaı ol baılaýyn maqul kórmegen.
 - Olaı emes qoı, Qarataı. Jas kúnińde jolyńdağynyń bári sağan qatyn.
Kútim kerek, kórik bolatyn shaq dál osy kárilik qoı. Qatynnyń shyn keregi osy shağyń, - degen.
Súıtip, Qarataığa qatyn alğyzdy.
Sol Qarataı ózi alğan kúni Qunanbaığa da qozğaý salyp, "endi aıtqanyń shyn bolsa, óziń de al! Sağan da sol aıtqanyń endi kerek. Bardyń bári balamen, óz qaqymen ketti. Sağan endi "óziń" dep otyratyn ońasha bir jas ıis kerek" degen.
Osynyń artynan ekeýi aqyldasty da, Qunanbaı alatyn qyzdy tapty.
Onysy Nurğanym bolğan.
Nurğanym Berdiqoja deıtin qojanyń qyzy. Berdiqoja Tobyqty ishi emes, Syban arasynda, Arqat degen taýdy meken etetin. Ol bul Arqağa beride kelgen.
Áýelde Qarataýğa Túrkistannan shyğyp, kóp týysqan shoğyrmen kelip edi.
Qarataýdan Arqağa kóshken uzaq jolynda osy Nurğanym bes-alty jasar, kebejege mingen bala bolatyn.
Beri kele Berdiqojanyń birtalaı týysqandary Túrkistanğa qaraı qaıta tartyp ketti. Arqany jersinbeı jáne "aq patshağa bodan bolğan elde turmaımyz" dep ketip edi. Ózi qartaıyp, balalary jas bolğan Berdiqoja, azynaýlaq úılermen qozğalmaı qaldy. Syban men Tobyqty ishine bedeli bar qoja boldy.
Qunanbaı, Qarataılarmen ásirese syılas edi. Ózi birbetkeı qyńyr jáne oıdağysyn irikpeı sóıleıtin qatqyl minezdi adam. Kórgeni men túıgeni kóp. Din jaıyna jetik, molda kisi. Qunanbaı sonysyn unatyp, árdaıym áńgimeles, májilistes bola beretin. Sol Berdiqojanyń Býrahan degen balasyn óz aýlyna shaqyryp, birtalaı ýaqyt qonaq etip te jiberetin. Qarqaralyğa barğan bir saparynda, qasyndağy nókerleriniń ishine qosyp, ertip te júrgen. Qunanbaı teginde jigittiń deneli, bitimdiligin unatatyn. Býrahan asa sulý jáne deneli jigit edi. Sonyń tulğasyn tamasha etip, bir kúni: "Bir úıdiń ishine júz kisi kem-ketikti jıyp, sonyń ortasyna Býrahandy kirgizip otyrğyzyp qoısa, analardyń kemdigi kózge kórine me?" - degen. Osyndaılyq bitim-tulğasyn unatatyn jigitiniń biri Bazaraly. Jigitekpen azğantaı tatýlyq shağy bolsa, Bazaralyny da maqtaı beretin.
Sol Býrahannyń kishi qaryndasy Nurğanymnyń basy bos eken. Ózi jas ta bolsa, kesek, iri deneli, nur júzdi bolatyn. Ásirese tolqyndy qoıu qara shashy men bet bitimi bólek. Júzindegi ádemi qyzylymen qatar, bet tulğasy da sulý.
Shoshaqtaý bitken, úlken qara kózderinde asa bir qaıratty ashýdyń jáne estiliktiń oty bolatyn.
Osy Nurğanymdy Qarataıdyń aqylymen Qunanbaı toqaldyqqa uığardy da, Berdiqojağa kisi saldy.
Kóp qatyn alý ázirshe óz tuqymyna salt bolmağan qoja áýelde úrkip ketti.
Jáne Nurğanym munyń jaqsy kóretin balasy edi. Ózi erke, tentek qyz bolsa da kóp qaqpaıtyn. Qunanbaı sálemin esitken jerde, Berdiqoja tomyrylyp qalyp:
 - E, men balamdy kári Qunanbaığa kishilikke berýshi me em?! - dedi. Biraq, ákeniń bul arynyna Qojanyń ózge balalary jibermedi. Bastyğy Býrahan bop salmaq salyp, eki-úsh kúnde kóndirip berdi.
Qunanbaı aýlyna jıi baryp, at minip, oıyn-saýyq salyp qaıtyp júretin Býrahan, qaryndasyn berip, týysqan bolýdy qatty unatqan-dy.
Berdiqojanyń kóngen habaryn alysymen, Qunanbaı qalyń maldy, jyrtysty bir-aq jibertti. Súıtip, osy bir qystyń ishinde Nurğanymdy alyp ta qoıdy. Uljan men Aığyz jańa toqal habaryn Kúnke jibergen sálemshiden estigen. Uljannyń óz basy baı qyzğanaıyn degen oıda bolmaıtyn. Erjetken tórt uly bar. Jáne nemere súıe bastağan toqtamdy ana. Qunanbaıdy bul kúnde baı dep te sanamaıtyn. Ol balalarynyń ákesi. Kóp ómiri, kóp azaby, kóp mashyq muńy tabystyrğan jaı ğana týysy sııaqty. Sodan basqa sezimder sýalğandaı edi.
Biraq sonda da ol Qunanbaıdyń qatyn alğanyna qarsy boldy. Jorğa Jumabaıdy shaqyrtyp ap: "Bizdiń tildi ómirde bir eskeretin bolsa - almasyn, renish týady. Balalarynan uıalsyn, olar renjıdi" degen.
Uljan ózi estigen habardy Abaığa aıtqan edi. Sonda Abaı birtúrli qatty túrshigip, jırenip ketken. Ákesi týraly asa qatal sóılep, synap kep: "Áke dep syı kórýden qalsyn. Birjolata jat bolsyn degen minez ğoı. Osynshalyq qyrýar jandy adam qurym, sanamağan ğoı. Sheshemen nege aqyldaspaıdy? Ómir boığy joldasy sendermen nege sanaspaıdy? Bizden kishi qyz alyp otyryp, solar uıalar-aý dep, bizdi nege oılamaıdy? Quptamaımyn! Qaıta kinálaımyn!
Sen de maquldama!.. Áıteýir, bizdi adam sanamağan jan ğoı. Otqa tússe de, jalğyz ózi baryp tússin. Renjitip ketkenin bilip ketsin! Aıtyp jiber!" dep, sheshesine Jumabaıdy ózi jetkizip bergen.
Qunanbaı Uljan sózderin estigen soń, Kúnkemen sóılesti. Oğan biraz jyly ushyrap: "Ózgeler aqylsyz boldy dep, sen jelikpe! Sen aqyl tap ta, mendik bol!" degen.
Kúnke árqashan buqpa esepke beıim turatyn: Uljannyń balalary kóp.
Olarğa bolysyp otyratyn. Zere de bar. Sol sebepti Jıdebaıdağy aýylğa Qunanbaıdyń qyryn qarap júrgenin árdaıym ózine paıdaly kóretin. Ásirese, Uljannyń aınalasyndağy úbirli-shúbirli moldyqty, keńdikti súımeıtin.
"Túbinde solar kókteıdi-aý!.. Artyq úles, úlken sybağa áketedi-aý!" dep, únemi qyzğanýmen bolatyn.
Mynaý úlken is baıynyń ómiri úshin, tipti ózi úshin de ózgeshe bolatynyn Kúnke biledi. Basynda kónbeıtin bop, narazylyqqa bettegen.
Biraq sol narazylyğynyń ústinde de Uljandy baqty. Eger bul týlap, baıdy úrkitip júrgende, Uljan kónip qoısa, jaman bolady. Baıdyń súıenishinen birjolata aırylyp qalady. Sol sebepti, ózinshe qýlyq oılap, Uljan jağyna túrtki salğan. Ol jaqtan oıdağydaı qarsylyq keldi.
Qunanbaıdy kúıdirgendeı narazylyq aıtypty. Endi bul tusta Uljan arqyly keletin Kúnkege degen qaýyp joq. Sony oılady da, Qunanbaımen shyndasyp kelgende, Uljandy jamandap shyğa berdi. Ózi keń aqyl bolğan bop ruqsat etti.
Jáne "Nurğanymdy óz qolyma ákep túsir! Menimen bir bolsyn! Uljan kún kórsetpes" dep, tipti qamqor bop ta shyqty. Sol Kúnkeniń degeni boldy da, Qunanbaı Nurğanymdy Qarashoqyğa keltirdi. Biraq osynyń oraıyna eki aıdan beri Jıdebaığa qatynasqan joq.
Súıtip, Jıdebaığa Jaqyp pen Jumabaılardy keltirip jatqan istiń kezinde, Qunanbaımen úlken aýly arazdyq halinde edi.
Jaqyppen sóılesken sózdiń aıağynda Abaıdyń tuspaldap, túırep ótkeni osyndaı eski jara bolatyn. Kúızelip jatqan kórshi eldiń aýyr kúıi soğan kep qosylğan. Ishti-tysty eki jaranyń ýyty birigip kep, Abaıdy osylaı etken.
Áldeneshe aığa bergisiz bop sozylğan on bes kún ótti. Sharýalardy kúızelte búristirgen aýyr qystyń aıağy osy bolatyn. Bıylğy jutty halyq sońğy qardan, uzaq borannan kórdi. Ásirese, osy kókek pen mamyr arasynda kórdi. Kóktem aıy dep sanaıtyn mamyr sonshalyq  surapyldaı tıgendikten, juttyń atyn "mamyrdyń juty" dep, burynğy juttardan bólek sanady. Keıde "aq qardyń" juty deıtin. Onysy da mamyr ishinde jaýğan sońğy qarlardy atağany.
Kedeı kórshiler Jıdebaığa kep tyğylğanğa on bes kún ótken soń, kún jylyndy. Ońtústiktiń jyly jeli, eskegi soqty. Osydan bir aı buryn soqsa, jurt ony "jyl ákeldi", "ıgilik ákeldi" dep, qýanyshpen qarsy alar edi. Bıyl qýanta alğan joq. Biraq, sonda da qalğandy qutqara keldi.
Abaı men Uljan Qunanbaı buıryğynan qutylğan soń, bar yntasyn kópti kútýge jumsağan. Solardyń maly men óz bastary bul ekeýiniń erte-keshte damyl almaı oılaıtyn mindeti bop alğan. Abaı kúnuzyn at ústinde júrip, qatty júdedi. Qap-qara bop, totyğyp ta ketti.
Biraq Dárkembaılarğa arnalğan eńbegi men beıili tekke ketken joq. Elý aýyldyń myń jarymdaı qoıy men barlyq iri qarasy shetinen jan saqtap, aman qaldy.

     2

Kóktemniń eskegi soğa bastasymen, mańaıdyń qary ağyl-tegil tez ketti. Bir ğana qoryq emes, adyrlar, dalalar da ár jerinen oıylyp, qaraýyta bastady.
Mezgilinen asyp, uzaq jatyp qalğan qar endi tipti asyğa jónelgendeı boldy.
"Jer aıağy keńigen" degendeı ýaqyt keldi.
Kún kózi de ábden jylynyp, aspanda jazğyturdyń aq mamyq bulttary jóńkilip kóshti. Jıdebaığa jıylğan el osy ýaqytta óz qystaýlaryna jetýge asyqty. Ishi aman qalğan saýlyqtardyń aldy qozdaı bastağan. Ózgege pana tapsa da, óz tólderi bar mynaý aýyldar jas qozylarğa pana taba almas edi. Qaýyrt shubap kelgen ağaıyn, endi bir-aq kún ishinde sóz baılasty da, tezinen qaıta serpildi.
Keter kezde barlyq kári-jastyń Zere men Uljanğa aıtqan alğysy ushan-teńiz boldy.
Qonaqtar seıilip bolğan kúni, Uljan qysqy soğym men súrdiń taqa bitkenin aıtty. Kári qoıshy Sataı da osy kúni bul aýyldyń óz shyğynyn eseptep kepti.
Kóp qoıdyń kúrek arshýy oıdağydaı bolmağan. Sondyqtan, dál osy on bes kún eki júz qoıdy áketipti. Abaı atqa mingen saıyn, qystaý mańynda ólgen qoılardyń sany molaıyp kele jatqanyn baıqasa da, aýylğa aıtyp kelmeýshi edi.
Úsh qoryqtyń ıeleri bop otyrğan bes-alty aýyldyń ishinde mundaı shyğyndy kórgen jalğyz osy Jıdebaıdağy aýyl. Tákejan bolsa, qoldağy malynan jalğyz toqty bermeı, aman shyqty.
Jut kólemin halyq ataýly tek qystaýdağy maldan aıyrmaıdy. Qar ábden ketip, jer degdigen kezde otardağy jylqy qaıtty. Anyq sor kórgen janýarlardyń ajary osy jylqyda bolatyn. Talaı kún boıynda ilbýmen ğana júrip, Jıdebaı tusyna jetken Qunanbaı qosy san jağynan birtalaı kemip qapty. Ásirese shoshytatyn jylqynyń túsi. Neler appal aığyrlar men saqa bıelerdiń ózi de alty aılyq aýrýdan turğandaı kóleńkesi ğana qalğan. Júnderi uzaryp, úrpıgen. Aıaqtary jýandap, súıek-súıegi adyraıyp ketipti. Taramys, shandyr ataýlysynyń bári bilinip tur.
Jylqy ishiniń tağy bir jat kórinisi - arasynda qulyn joq. Aman qaldy degen Qunanbaı jylqysy men barlyq Yrğyzbaı qostary jáne biren-saran Súıindik, Baısal, Baıdaly aýyldarynyń qostary. Biri artynan biri ilesip, jyljyp, syrğyp kelip jatyr. Báriniń hali de musylman kitaptary sýretteıtin maqshar kúıindeı. Adamzat ólsheýsiz uzaq zaman kór azabyn shegip jatyp, ahiret kúni kebinderin jamylyp, kóleńkedeı qalt-qult etip boı kórsetedi deýshi edi ğoı. Myna jylqy tegis sondaı eken.
Qunanbaı men Baısaldar osy qostardyń aman qalýyna bar kúshterin salğan.
Atraptağy jeri táýir, azğana rýlarğa qys boıy shapqynshy aıdap shyqqan.
Qostaryn qalyn qardan qashyryp, bir kúzekten ekinshi kúzekke salyp otyryp, áıteýir iri jağyn aman saqtap qalypty. Artyq ta bolsa, qolğa jetti. Qys ketti.
Endi qaıtadan qatarğa kirdi. Munyń aty "amandyq". Óıtkeni, ózgege qaraý kerek.
Basqa rýlardyń qostary óz halderin osylaı deýge jarasa, tipti jut kórgemiz joq der edi. Shynynda, kóp-kóp qostar kóz uıaltarlyq bop, jurdaı bop keldi. Qos degen, Tobyqty ishinde myń jylqydaı mólsherdi bildiretin bolsa, Torğaı, Jýantaıaq, Topaı, Jigitek, Bókenshi sııaqty elderdiń bir qosynan qyryq-elý, jetpis-seksen ğana mingish qalğany bar...
Kóp eldi shoshytyp, jağasyn ustatqan, tańdaıyn qaqtyrğan sumdyq apat sodan bilinetin.
Árkim óz aýly, óz jaıynyń kúıigine ketti. Bireýge bireýdiń qatynas habary da azaıdy. Kóp aýyldy jaıratyp, úı jyğyp ketken daýyldyń artyndağy hal sııaqty. Aryq-turağyn kútip, kóktemniń qara sýyğynan aman alyp qalý sharasy jalpaq eldi jappaı basty. Jylqy qamynan aman bolğan Jıdebeıdağy aýyl ğana. Qostar kelisimen Qunanbaı Shyńğysqa aıdatyp alyp, barlyq endigi kútimderin ózi basqarğan.
Kún ábden jylyndy. Kók te shyğa bastady. Endi Jıdebaıdağy qystaýdyń aınalasyndağy jemtik ıistenip barady. Kún asqan saıyn sonyń ózi bir dert ákeletin sııaqty. Uljan osyny oılap, kıiz úıge shyğyp, qystaý basynan jyljyp qonaıyq degen.
Erteń tań atysymen júk shyğartýğa buıyryp edi. Biraq dál osy kúni keshke Zere syrqattandy.
Kári ájeniń syrqaty biline salysymen qysyp ketti. Basynda yńqyly kúshti bop, tynysy aýyrlap kelip edi. Kelesi kúni dármen azaıyp, ózdigimen qozğala almaıtyn boldy. Abaı men Uljan qatty seskendi de, Zereniń qasyn kúzetti. Sýsyny, tósegi, bar kútimi ekeýiniń ğana moınynda. Ózge jandy kóp kirgizgen de joq. Jurt aıağyn aýyrlaıdy dep, úı ishin ońasha ustaýğa tyrysty.
Zere naýqasynyń kelesi kúni túninde Uljan enesinen kúder úze bastağan bolatyn. Abaığa aıtpastan Qarashoqyğa kisi júrgizdi. Súıtip, tún boıy uıyqtamaı kúzetip otyrğan kelini men nemeresine Zere tań aldynda eń sońğy ret kóz saldy. Ájesi kózin ashqanda Abaı úmittenip qalyp, qadalyńqyraı tústi.
Naýqas ana birdeme aıtaıyn degen tárizdi. Ol ajaryn Abaı ózi tanyğan joq.
Uljan baıqady. Ekeýi de qatar syrğyp, jaqyndaı túsip tónip kelgende, Zere bir nárseni sybyrlaı bastady.
Dene kúshi bitse de, oıy sap-saý. Tek úni álsiz.
 - Ónegem... bolsa... tirligimde kórsete aldym ba, joq pa? Ósıetim bolsa...
qulağym, tilim barynda aıtyp boldym ba, joq pa? Qaıteıin!.. Endi qaıteıin!..
Búgin mynaý álim bitken shağymda, ne dáme etesiń ekeýiń!.. Ne kútip mağan telmiresiń?.. - dedi. Osy sózderin kóp qınalyp, uzaq aıtyp edi.
Sóıletý zorlyq sııaqty. Birdemeni aıtý da orynsyz.
Abaı eki qolyn tósine qoıyp, ájesine tağzym etti de, basyn ıdi. Ózinshe:
"Bar júregimniń qurmeti, áýlıedeı ana, sağan arnalğan" degeni. Súıtip az otyrdy da, ájesiniń eki qolyn ustap, kishkentaı alaqandaryna betin basty.
Iiskep súıip otyrğanda birneshe ystyq tamshylar da sol álsiz júdeý alaqandarğa tamyp edi. Ájesi tağy da sybyrlap:
 - Qarağym... jalğyz qarashyğym! - dep, Uljan jaqqa qarady da, - anańdy kút! - dedi.
Osydan keıin tağy bir tolastan soń:
 - Ishimnen shyqqan jalğyz edi ğoı... Jalğyzğa topyrağym buıyrsyn! - dedi.
Bul sózdi tipti ap-anyq aıtty da, qaıtyp úndegen joq. Kózi tağy da jumylyp ketti. Jańağy aıtqany Qunanbaı ekenin Abaı da ilezde túsindi. Sol sózdi bastaı bergende, Uljan basyn ızep: "tynysh bolyńyz, oryndaımyz" degendeı belgi etken.
Qadirli ana osy tańğa jetpeı qaıtys boldy.
Abaı men Uljan tań appaq atqansha ún qatqan joq. Zereniń dana júzine múlgip, júdep, qadalyp otyrdy. Ekeýi de jańa ğana qastarynan ğaıyp bolğan ana týraly óz sherimen, óz oılarymen bolyp, bar dúnıeni umytqan sııaqty.
Abaıdyń ózi es bilgeli shyn jaqyn jannyń ólimin kórgeni osy. Kári anasynyń qazirgi júzi kókshil surğylt tartsa da, birtúrli bir zor tynyshtyqqa jetken tárizdi. Ólim emes, qınalý emes. Qaıta kópten kóksegen armanyna jetkendeı. Sonshalyq yrza jáne meıir shafqat nuryn tapqandaı.
Kún shyğa bergende, barlyq aýyl habarlanyp, bala ataýlyğa sheıin tegis jınalyp kelgen edi. Nemereleri men kelin-kepshik únsiz jylasty. Kórshi-qolań, malshy ataýly da shyn kúıinip, aýyr-aýyr kúrsindi.
Osy tańerteńde Qarashoqydağy, Shyńğystağy kóp týysqan da kóp jetti.
Aldymen kelgen Qunanbaı, Kúnkeler bolatyn. Qalğan Yrğyzbaı da osy kúni Túske sheıin túgel keldi.
Bul ólimdi barlyq jurt tegis aýyr alğanmen, jylasqan joq. Úndemeı kútti.
Kelesi kún janazasy bolğanda áneýgi elý kedeı kórshiler de tegis kelgen eken.
Kóp qaýym bop, túgel ardaqtap qoıdy.
Qunanbaı men Kúnkeler Zereniń jetisine sheıin Jıdebaıda qaldy.
Ájesiniń artyn kútken kezde munshalyq kóp qara quryqtyń bolğanyn Abaı ózi unatpağan. Bu kúnde eshkimmen sóıleskisi de kelgen joq. Zereni qoıyp qaıtqan kúni keshke, ájesiniń tósegine otyryp alyp, quran aýdarýğa kiristi.
Anasynyń árýağyna arnaıtyn dağdyly "Quran hatymdy" moldağa oqytpaı, ózi oqıtyn boldy.
Bir juma boıy sol qurandy eki aýdaryp shyqty. Osy kúnderde as ústindegi bir áredikte Qunanbaı Abaığa:
 - Jaı aýdarady ekensiń! - dep edi. Abaı jaýap aıtqan joq. Qunanbaı mundaıda úsh-tórt aýdaryp tastaıtyn, sydyrtqysh moldalardy esine alyp aıtqan. Abaı bolsa, ishki sebebin aıtqan joq. Ol da jyldam oqı bilýshi edi.
Abaı anasyna saýap bolsyn dep, qurandy ózgeshe yqlaspen, asyqpaı, sonshalyq  múlgip, minajat qyp oqıdy. Qurannyń keıbir parasynyń ústinde uzaq otyryp qap, jalğyz, jasyryn oılar da oılaıdy.
Onysy - ájesiniń adamshylyq, analyq qasıetterin joqtaý edi. Óz ishindegi adal alğysyn bağyshtaý da duğalyq, tilek esepti kórinetin.
Osy jeti kún ishinde, úı ońasha qalğan bir shaqta Abaı Uljannyń bir sózin úlken yqlaspen tyńdady:
Sheshesi kózine jas alyp otyryp, óz-ózinen:
 - Anań, ana-aq edi-aý jaryqtyq! Osy kisiniń ósıeti, tárbıesi bolmasa, men de bir túıilip qalğan qý túıindeı úndemes qatybas bolar em. Sen ekeýmizde qaryzy bar edi. Tym qursa arýağy yrza bolsyn. Artyn jaqsy kúteıik! - dedi.
Abaı óz sheshesiniń de qartaıyp qalğanyn baıqady. Munyń da meıirimdi júzinde oı aýyrlap, ýaıym qalyńdapty. Aıtqan sózin qup aldy da, úndemesten bas ıdi.
Zereniń jetisi tolyp, quran hatym bolğan soń, Qunanbaılar qaıtyp ketti.
Az ýaqytta, jyldağy dağdy boıynsha, jurt jaılaýğa kóshti. Abaı ájesiniń qyrqyna sheıin, tysqa shyqsa, erteli-kesh anasyn joqtap, zar óleńder aıtady.
Taý basyna shyğyp, dalany kezip júrse de, anasyna bağyshtalğan muńdy oılardyń qasiret jyrlary orala beredi.
Ásirese Shyńğys asyp, kóp eldiń kúıin kórgende, birtúrli jat, jańa dert tapty. Baıqasa, burynğy qyrýar elder kishireıip, bir-aq ýys bolyp qalğan.
Ólkege syımaıtyn maldyń ornyna oqta-tekte kórinetin, shashylyp jatqan besti-ondy ğana qara bar. Maly az bolğan soń, talaı aýyldar birigip ketipti.
Shyńğys syrtynyń en qonystary, mol adyrlary, ıen jaılaýlary kóbinshe qańyrap tur. Sonymen qatar el ishinde kúńirený kep. Joq-jitik, qaıyrshy kóbeıipti. Abaıdyń óz anasy ólgende, el ana da tósek tartyp, dertke shaldyqqan sııaqty.
Osyny kórip, oılanğan saıyn Abaı ózgeshe bir aıyqpas zarğa batty.
Qaraly kóńil ashylmastaı bop eki ıyğynan basyp aldy. Ústine kıgen kıimge, miner atqa, ishetin asqa da beıili joq.
Kóp adammen til de qatpaı, únsiz bop barady. Biraq, endi óz anasy Zereni oılaýmen birge, halyq degen anany qatar oılap ketedi. Árberden soń eki sher bir qosylyp, bir jyrğa, bir zarğa aınaldy.
Abaı ájesiniń qyrqyna jetti. Jaılaýdağy kóp el jıylyp, Zereni sońğy ret esterine aldy.
Uljan Abaıdyń osy ýaqytqa sheıin asa bir qatty oığa túsip, azyp ketkenin baıqap júrgen. Ájeniń qyrqyn berip, jurtty taratqan soń, balasyn ońasha alyp otyrdy da:
 - Sen osy bir qalyń shyńğa batyp kettiń-aý! Júdep ketkenińdi baıqaımysyń? Jas adam ýaıym sońyna óıtip sarylsa, paıda tappaıdy. Endi toqtal. Boıyńdy jı. Erboldy shaqyrtyp al da, atqa min, el qydyr. Sergip qaıtshy! - dedi.
Erbol Abaığa kelgende Asylbektiń bir sálemin ala keldi. Birtalaıdan bergi syılastyq boıynsha, Súıindiktiń Asylbegi Abaıdy qonaqqa shaqyrypty.
 - Sheshesi qaıtys bolğaly úıden shyqpady ğoı. Bizdiń aýylğa kelip, qonaq bolyp qaıtsyn! - depti. Sonymen eki jigit Súıindik aýylyna syı qonaq bop keldi.
Baıağy Jánibekte, sol belgili ádemi kók ózekte otyrğan aýylğa Abaılar jaqyndap kelgende, úı syrtyna bulardy qarsy alyp Asylbek, Ádilbek shyqty.
Qastarynda Dárkembaı bar eken. Qonaq jigitter áýeli Súıindiktiń úlken úıine kirip, sondağy kárilerge sálem berdi.
Báıbishesi men Súıindik osydan on shaqty kún buryn, Zerege bata oqyp qaıtqan. Qazirde Uljannyń densaýlyğyn surastyryp, az sóılesip, amandyq bilisti. Sodan keıim: "Jastar keń otyrsyn, erkin saýyq etsin" dep, Asylbektiń otaýyn ázirletýge buıryq beristi.
Otaý onsyz da ázir edi. Abaılar sonda keldi. Tysta da, otaýda da Abaıdy kórgen úlken-kishi jyly sóıleıdi. Syılağysy kelgendeı. Sonyń biri Asylbektiń kelinshegi Qarashash. Úlken jağynan, ásirese, sondaı jarqyn júzben qaraıtyn Dárkembaı. Ol Zereniń arýağynan aınalyp, Uljandy maqtap, Abaıdyń kishkene balalarynyń attaryn atap, amandyqtaryn surap, oralyp júr. Jazğyturğy juttan beri Abaıdy asa jaqsy bilgen Borsaq, Bókenshi bul aýylda birtalaı adam eken. Bári de Jıdebaı, Musaquldyń qonağy bop ótkender.
Bárinin de qazirgi ajarynda yrzalyq pen alğys, qurmet bar. Borsaqtyń bir shaly:
 - Shyrağym, jurt kórgen juttan amanmyn dep otyrmyn. Qaryzdarym - bir qudaı, sodan sońğy - ózińsiń! - dedi.
 - Qudaığa shúkir! Saýyn men aqqa eshkimnen olqy emespiz. Tipti sol on bes kún ishinde qoryqqa tyğylğan elý aýyldyń bárin baıqadym... Ózdi-óz ortasynda anyq kúıli dál solar bopty! - dep, Dárkembaı da shattanyp sóıledi.
Úı ishinde Abaığa sypaıy amandasqan Qarashash asa bir jaqyn jannyń iltıpatyn sezdiredi.
Burynyraq bir kezde Abaığa syrttan tomyrylyp, yzaly bop júrgen Ádilbek te qazir ol minezin umytqan sııaqty. Ózi júrip, esik ashyp, Abaıdyń qamshysy men tymağyn kerege basyna óz qolynan ildi.
Bul aýyldağy osyndaı barlyq beıil, bar ajar Abaığa dál bir óz týysynyń, jaqyn janynyń úıine kelgendeı jylylyq, dostyq belgisin bildirdi. Teginde, Jigitek, Kótibaq sııaqty ózge jaqyn eldermen salystyrğanda, Abaı Bókenshini árqashan artyq kórýshi edi. Bul aýyldardyń adamyna ózgeshe bir minezdilik pen adal momyndyq bar. Jáne jaqsy kórgen adamynan qolda baryn aıamaıtyn shynshyl beıili bar.
Qonaqshyl jastardyń jaqsy otaýynda úsh kún boıy án salyp, saýyq jasap jatqan kezinde, Abaı jańağy minezdi, ásirese Asylbek pen Qarashashtan kórdi.
Asylbekti Abaı kópten beri "Asyl ağa" deıtin. Sol Asylbek bul kúnderde Abaığa asa bir súıikti, jaqyn ağa bop ketti.
Biraq osy kúnder boıynda Abaı án salyp, qaljyń aıtyp, keleli keńes te sóılep júrgenmen, óz ishinde jabyrqaý. Ol jaıyn ózge janğa sezdirgen joq.
Sonshalyq qadirli, ystyq kóringen Súıindik aýly Jánibekke kele bergen keshtiń ózinde-aq Abaığa bir tolqyn salğan "Arman!" degen aty bar, orny tolmas bir jara. Keýdeden oq ótip ketken jer sııaqty óshpes, bitpes ýaıym. Bári de bir Toğjannyń ardaqty atymen, nur júzimen, shynshyl taza júregimen baılanysqan muń bolatyn.
Abaı eń alğash kelgen kúni Súıindiktiń úıine kirgen jerde sol "jaryn" joqtady. Bar dúnıe ornynda. Bar adam sol halinde. Bul jerde, bul mańda Toğjan joğyn bilse de, Abaığa mynaý ata-ananyń úıi qazir ákep, Toğjanyn da kórsetetin sııaqtanğan. Esik ashylsa, sol kirip keletin sııaqtanyp, úıde otyrğan shağynda, qulağyna alystan shyldyrlağan sholpy úni kelgendeı bolatyn.
Asylbek otaýyna qaraı basyp, eń alğash tabaldyryqtan attap kirip kelgende, Abaığa osy otaýdyń oń jağy tağy da bir baqyt shymyldyğyn kótererdeı kóringen. Sol aq jibek shymyldyq, sol bıik súıek tósek, sol jasaý, tegis ornynda. Sondağy dostar qolymen, mynaý Qarashash, Erbol qoldarymen tyqyrsyz ashylğan, bógetsiz dostyq esigi de minekeı.
Asa syrlas, názik jaqyn bolyp, Abaıdyń kóp barlaıtyn Qarashash ta mine.
Biraq bul kúnde dostyqtyń osyndaılyq ystyq uıasynyń bári de dármensiz.
Abaı ózi qandaı sharasyz bolsa, olar da sondaı. Toğjan joq.
Ómirde áste umytylmas, qadiri kemimes jaqsy Toğjan Abaı júregin osy kúnderde tağy da bir ózine tartty. Endigi - sağynysh pen ókinish. Áldeqaıdan qabysqany belgisiz, biraq, jaqynda Abaıdy sondaılyq júdetken ana ýaıymy mynaý jerdegi, mynaý shaqtağy sağynysh ýaıymymen jalğasyp, birleskendeı boldy. Ekeýi de jazyqsyz tazalyğymen, adal shyndyğymen tabyssa kerek.
Syrtymen án salyp, qaljyń aıtyp qoısa da, Abaı anyq baıqağan kózge jıi-jıi jabyrqaı beredi. Úndemeı kúrsinip qalady... Bul úıde jas jigittiń dál osy kúıin ishteı tanyp júrgen Qarashash qana. Ol Abaıdyń kúrsinýinde ózgesheleý tereń kúıik bar ekenin baıqaıdy. Jas jigit kárilershe "ah-ýh" demeıdi. Biraq aqyryn kúrsingenmen, demi dirildep baryp, keýdesinen lyqsyp shyqqandaı bolady. Óksik sııaqty, jalyndy lep bar. Kóp jylap qınalğannyń artynan keletin dármensiz kúrsin tárizdi.
Qarashash keıde Abaığa qabaq shytyp qaraıdy da, jany ashıdy.
Úshinshi kúni úıdiń bir ońasha kezinde Qarashash óz tóseginiń janynda turyp, Abaığa:
 - Abaı, qalqam! Osy sen meniń Erkemdi umytpağansyń-aý! Jaılaýynan el ketkendeı, ıesi ketken jurtqa kelgendeı boldyń ba? Baıqadym-aý, men sony! -dep, az ğana qyzardy da, sypaıy júzben kúle qarady.
 - Jeńeshe, ras! Tanydyń, nesin jasyram! Kóńiliń sol kúnde de júırik edi. Dos júregiń áli ornynda eken. Sondyqtan tanydyń ğoı. Bir sátin umytsamshy! Barlyq kórgenim kóz aldymda. Kóńilimnen arylmaıtyn bir oı bar... Toğjan kirip kelip mağan degen ókpe-nazyn aıta jóneletin sııaqtanady da turady! - dedi.
 - Ekeýińniń jolyń da, jeniń de bólek edi, qımaımyn! Erkem sorly neni aıtpap edi mağan? Shyn ğashyq edi ğoı ózińe!.. Keterinde oń sapar tilegen joq.
Ólim tilep ketti. Ózime sonysyn da ashyp aıtty ğoı? - dep, Qarashash bir syr sóıledi.
Ekeýi de sharasyz aýyr muńğa batyp, úndemeı júdep qaldy.
Abaıdyń kóz aldynda Toğjanmen eń sońğy aırylysar shağy sonshalyq  ap-ashyq aıdaı aıqyn bop keldi. Qaq qasynda turğandaı, jańa ğana bolyp ótken hal sııaqty.
Toğjan sol bir jelsiz, tynysh keshte, jym-jyrt saıda ymyrt jabylar shaqta Abaıdy ózi izdep keldi. "Jetsin!" dep shaqyrtqan da ózi bolatyn. Kúıeýi sońğy ret kelip, alyp keteriniń aldy. Búgin-erteń quda, kúıeý jetedi dep otyrğan kez bolatyn.
Bul kúnge sheıin sonshalyq  arly, uıalshaq bolğan, názik qorğanshaq bolğan Toğjan, dál sol keshte birtúrli esip, bekip keldi. Jalyndy, armandy sózderin sheshen qyp aıtty. Kózinde jas, denesi dirildeı túsip aıtqan-dy. Ár kezdegi úırenshikti erke ádeti boıynsha, Abaıdyń tósine betin basyp turğan-dy.
Baýryna kirip, qushaqtaı turyp, neler aıtpady?..
Ekeýiniń súıisken jyldary uzaq. Biraq kórisken qyzyğy, kezdesken raqat shaqtary tipti az eken. Toğjan sol úshin ókingenin, qatty kúıip nazalanğanyn aıtqan. Ómirge, tağdyrğa, zorlyq qudiretke renishin aıtqan. Jylap, óksip nazalanyp kelgen kezinde, arman asqan shağynda, sol keshte lağnat ta aıtqan.
Abaı Toğjandy jubata almaı, et júregi eljirep qaıtqan. Kóz aldynda, jylap ketip bara jatqan Toğjan tur. Basyna jamylğan qara jibek shapany men aq kóıleginiń etegi de esinde. Shapan astynan tunshyğa syldyrağan sholpysynyń da móldir úni qulaqta tur. Áli óshken joq...
Abaı tağy da bir kúrsindi de:
 - Esil Toğjan, umytpaspyn... umytpaspyn! - dedi.
Qarashash Abaıdy osy aýyldyń dosy ğana emes, asa bir ystyq kúıeýindeı kórip, qımady. Sondyqtan Asylbekke ózinshe bir oqshaý aqyl saldy.
Munyń tórkini Syban ishinde Qadyrbaı aqynnyń aýly bolatyn. Solar jaqynda Asylbek pen Qarashashty shaqyrtqan eken. Abaılardy attandyrğan soń, bul otaýdyń ıeleri sonda júrmek edi.
Abaıdyń basyna Asylbektiń dostyğy shyn ekenin tanyğan Qarashash, sol óziniń tórkinine Abaıdy ala baraıyq degen.
Asylbek bul sózdi estisimen maqul kórdi de, ar jağyn ózi molaıtyp, jaqsy túsinip ketti. Abaığa: "Qydyryp qaıtaıyq. Onda da birtalaı jatamyz.
Qadyrbaı qandaı kisi ekenin óziń de bilesiń... Osy sapar jaman bolmaıdy. Týra birge baraıyq!" degen.
Abaı Súıindik aýlyn ózine ózgeshe bir jaqyn kórip, Asylbek, Qarashashtardan aırylğysy kelmep edi. Ońaı kóndi.
Tek, sol sózdiń baılaýy bolyp qalğan soń, bir ońashada Erbol Abaığa:
 - Osynymyz laıyq pa eken ózi?.. Tórkindep barğan qatynğa erip júrý qalaı bolady? Ekeýmizdi el kúlki etpes pe eken osy? - dep edi.
Erbol muny óz basy úshin emes. Abaıdyń abyroıy úshin aıtqan. Abaıdaı el aýzyna ilinip, jaqsy aty shyğyp kele jatqan jigitke "Munysy nesi?" dep, bireý-mireý kúle me? Ersi kóre me? - degeni edi.
Abaı ony elegen joq. Erboldyń ıyğyna bir qolyn salyp kúldi de:
 - Óı táıir, Qadyrbaıdyń májilisinde bop ustazdyğyn kóredi ekemiz. Onyń ózi qaıda jatyr? Al, qasyna erdi dese, eretinimiz kim? Sondaı jaqsy, sondaı umytylmas Qarashash eken. Ol tatymaıdy dep kim aıtty? Kimniń aýzy barady eken? - dedi.
Súıtip, arada tórt kún ótken soń bir top ajarly jastar ortasyna Qarashashty alyp, Qadyrbaı aýlyna kep tústi.
Tobyqtydan kelgen jas qonaqtardy bul aýyl jaqsy qarsy aldy.
Qadyrbaıdyń úıine qonaqtarmen birge ilese kirgen úlkender de, bala-shağa da kóp. Bógde kisilerdi tamashalap, elderiniń jaıyn bilý, habar-osharyn esitý úlken-kishiniń bárine de qaryz sııaqty. Qarashashty qorshağan jeńgeler men qyzdar da az emes.
Qadyrbaı ózi úıde eken. Ony Bójeı asynan soń, Abaıdyń ekinshi kórip otyrğany osy. Aqyn qartaıyp qapty. Burynğydaı tolyq, kórnekti emes.
Saqal-shashynyń ağy kóbeıgen. Ajymdary tereńdep, barlyq ajary qýan tartqan júdeý. Tek qana, úlken jazyq mańdaıy men kelbetti murnynda ğana burynğy kesek bitim belgisi bar. Qadyrbaı áýeli Asylbek, Qarashashpen amandasyp alyp, sonyń artynan Abaı men Erbol jaıyn surady.
Abaıdy tanymaı qapty. Onyń Qunanbaı balasy ekenin bilgen soń ğana, ana jylğy kórgenderin eske aldy. Astağy birtalaı jaılardy keshe ğana kórgendeı sóz qylyp kep:
 - Bójeı asy bul óńirdiń uly dúbir asynyń biri bop edi. Qonaq ataýly yrza bop alğys aıtyp attanyp edi, - dedi.
Qadyrbaıdyń kóbinshe ózi sóılep, qonaqtardan oqta-tekte ğana jut jaıyn káriler jaıyn surastyrdy. Abaı ózdigimen jazylyp sóılegen joq. Qadyrbaıdyń surağan sózderine ornyqty, qysqa ğana jaýaptar berip, sypaıylyq saqtap otyrdy. Biraq úı ıesimen áńgimelesý, májilis qurý mindeti qazirgi halde Abaı moınynda. Óıtkeni, Asylbek bul aýyldyń kúıeýi bolğandyqtan onshalyq sheshilip kete almaıdy. Qadyrbaı da óziniń sózderin, suraýlaryn Abaığa qarap aıtady.
Kórshiles eki eldiń adamdary bas qossa, bıylğy jyl, eń úlken áńgimesi jut jaıy bolatyn.
Búgingi kesh boıynda Abaıdan Qadyrbaıdyń surağany da sol. "Mamyrdyń juty" Tobyqtyny qanshalyq kúızeltti? Qatty jutağan qaı rýlar? Jeńil qutylğan kim? Asharshylyq joq pa? Aq jağy qalaı? Saýyny táýir el bar ma?
Osynyń bárin qadağalap suraıdy. Bar Tobyqtynyń ishin buryn jaqsy bilgendikten, qazir de sol eldiń shette júrgen bir azamaty sııaqty, ońaı tanyp, tez boljap otyr. Suraýlary: súle naýqastyń tamyryn ustap otyryp, sonyń uıqysy, isher asy, aýyrğan jaıy týraly suraq salyp otyrğan emshiniń suraýlary sııaqty.
Abaı Tobyqty ishindegi alys-jaqyn eldiń báriniń jaıyn tolyq aıtyp berdi. Kúdiksiz, bógetsiz aıtady. Asylbek pen Erbol da jańa baıqady. Jas joldastary, qazirgi kúnde, Tobyqty ishinde qansha mal qaldy? Kimde qaldy?
Qaı rý qanshalyq shyğyn shyğardy, buryn nesi bar edi? Barshasyn týra, hatqa túsirip alğandaı biledi eken. Salystyryp aıtqan sandary men eldiń kúızeý halderi Tobyqty jaıyn Qadyrbaığa túgel tanytty.
Kórshiles, týysqan eldiń aýyr jaılaryn Qadyrbaı kúrsine túsip, qınalyp tyńdady. Júdep, muńaıyp otyr. Basyn shaıqap, tańdaıyn qağady.
Óz eli de solaı. Mamyrdyń kesek qary Sybandy da turalatyp ketken.
Osy Qadyrbaıdyń óz aınalasy da qazir "taq-tuqtyń" ústinde.
Aqynnyń dál óz úıi buryn da baı bolğan emes-ti. Biraq, bıyldan buryn, qymyzy, soıysy jetkilikti bolýshy edi. Qazir, aman qalğan ağaıynnan surastyryp, azğantaı ğana bıe saýyp otyr eken.
Bul jaqtyń kúızeýlik halin Qadyrbaı da tolyq aıtty. Óz kúıin de jasyrğan joq.
Qulaq esitken jerdiń amany joq eken. Mal baqqan barlyq sahra tegis ash-aryq, kóterem sııaqty. Sol kóp ýaıymyn keń sholyp, sherlenip kep, Qadyrbaı:
 - Bulań kerdeı bulyqsyğan el ediń. Biraq boran búristirdi de ketti. Endi mine, qatty daýyl astynda qalt-qult etken butadaı boldyq ta qaldyq qoı! -dedi.
Áńgime jalpaq eldiń jaıyna kóshken kezde, Abaı sheshile tústi.
Bul ýaqyttarda keshki shaı ishilip bolyp, tysta mal soıylyp jatqan.
Alğashqy kezde qonaqtarmen birge kirgen kórshiler qazir tarap ketken bolatyn.
Qarashash qasynda otyrğan qyzdar da kóp edi. Qazir shaıdan soń olar da tarady.
Endi sol kep qyzdardyń ishinen bólinip qalğan bir ğana uzyn boıly, aqsary qyz bar. Sulý deneli, ashyq nur júzdi ásem boıjetken. Jińishke qap-qara qasy Abaığa aldymen baıqaldy. Keıbir kishkentaı qozğalystarymen Toğjannyń qasyn eske túsirgen. Uzynsha bop bitken, úlkendeý kelgen qońyrqaı kózderi sanaly sııaqty. Anda-sanda kúle qarap, jalt etip qalğanda, áldeqandaı kóp shuğlaly, mol sáýle tókkendeı bolady. Sopaqsha bitken sulý júzinde juqalań, ásem qyzyly bar. Murny men mańdaıy bul qyzdyń Qadyrbaı qyzy ekenin dál tanytady.
"Qadyrbaıdyń aqyn qyzy" dep atalatyn Qýandyq osy eken.
Aýyl úıdiń qonağy tarağansha, Qýandyq úı ishiniń uzaq sharýasyna aldanyp júrdi. Shaı jasap, qonaqtardy kútken de ózi bolatyn. Sheshesine bolysyp, tysta soıylyp jatqan mal jaqqa da baryp qaıtady.
Qonaqtar men ákesiniń áńgimesi úzilińkiregen kezde, Qýandyq Qarashashpen sóılesedi. Shaı ústinde barlyq jurtqa ashyq únmen til qatyp:
 - Ishińizder! Ishińizder... Az ishtińiz! Jep ishińder! - dep, anyq úı ıesindeı beıil kórsetken.
Áke aldynda ımenip, jasqanyp, uıań sóıleıtin qyz emes. Shaıdyń dastarqany jıylyp bolğan kezde, mal da soıylyp bolyp, et asylğan-dy. Úı ishiniń qarbalas júrisi saıabyrlady da, barlyq úlken-kishi qonaqtardyń aınalasyna jıyldy.
Qazirde kóbirek sóılep otyrğan Abaı. Qýandyq Abaıdyń atyn buryn da estigen bolatyn, ózine jaqynyraq otyrğan Qarashashtan endi anyqtap tağy surap aldy.
Jigit qonaq ár sózin baıypty qyp, sheshen sóıleıtin sııaqty. Abaı bıylğy juttyń aýyrtpalyğyn burynğy juttarmen baılanystyryp, jelilep sóıleıdi.
Kıiz týyrlyqty qazaqtyń baıağydan bergi aıyqpas qasy, arylmas sory sol.
Osyny ekiniń biri biledi. Biraq, atadan bala, baladan násil sol kórgennen ónege alary bar ma? Bul báleden qutylarlyq jol bar ma? Sol týraly arğy bergide "el qamqory" dep atalğan jandardyń, elge jany ashyp, jol aıtqany, jón siltegeni boldy ma? Qadyrbaı sony bile me eken? Osyny surady.
Qadyrbaığa bul suraqtar tosyn kórindi. Oılanyńqyrap otyryp, taqpaqtap, máteldep ketti. "Baıansyz baq, turlaýsyz tirshilik... Bar dúnıede tozbaq bar. Isi ańqyğan báısheshegiń de kúzi jetse qýarady... Ál-qýatyń ketkende, alma bet te sýalady", dep dúnıeniń kezegin, baıansyzyn aıtty.
Abaı bul sózderdiń sheshendigin bağalasa da, ishki nárin qanağat qylğan joq.
Qazaq degen qalyń el, irgeli el, onyń tirliginiń de aınymas berik turağy bolý kerek. Báısheshektiń tirligi adam tirligine mise, mysal bolmaıdy dep edi.
Qadyrbaı el degenniń báriniń tirliginde de turaqsyzdyq bar ekenin aıtyp, qazaq tirligi ózgeden artyq tirlik dep bağalady.
Abaı buğan da toqtamady. Ózge elde óner baryn, ener degen taýsylmas azyq, jutamas baılyq ekenin aıtyp kep:
 - Oılap, baıqap qarasańyz, osy dúnıedegi bar, jurtty bizdiń qazaq shala biledi. Bir eldi bir el jaqsy bilse, jaqsy ónegesin de alar edi. Sonaý adam-ata zamanynan beri qaraı bir eldiń ónegesine bir el ortaq bop kelgen. Sonyń tapqanyn boıyna japsyryp, úlgi etip, órbip ósip kelgen. Biz bolsaq, sol kóp úlgiden kende, kóp ónerden kenje qalğamyz. Baıağy zamannan beri aıyqpağan jut - sondaı artta qalğandyq saldarynan, - dedi.
Qadyrbaı men Qýandyq myna sózdiń tusynda bir-birine qarasty da, ishten uğysqandaı boldy. Qadyrbaı ózge ákelerdeı emes. Balasyna aqyl sala sóıleıtin jáne qyz bala demeı Qýandyqqa da súıenetin tárizdi.
Bul keshtegi uzaq áńgime men keıbir jaryssózder ylğı ğana sol jańağy "el", "eldik" degen jaıdan boldy. Sonda, kári aqyn jas jigitten neshe alýan sony sóz esitip kep, ishteı qatty tolğanyp qaldy.
Ánsheıinde qandaı úlkendermen kezdesse de ońaı uğysatyn jaılar bar edi.
Sol baıağyda sheshilip qoığan, "aıdan aıqyn" degen sózdiń barlyğyna myna jigit basqasha qaraıdy. Daý aıtady. Aıtqanda, taýyp aıtyp, tize kórsetip toqyratyp ketedi.
Kelesi kúni qymyz ústindegi májilisterinde osy áńgimeler jáne de sóılendi. Qýandyq daýğa aralasqan joq. Biraq búgin ol Abaı sózderin kóbirek qostaıtyn boldy. Ákesiniń keıbir daýlaryn qabyl almaı kúledi de:
 - Áke, qonaqtyń sózi utymdy ğoı, - dep qoıady. Tağy bir kezde "osy sózge toqtaý kerek-aý!" dep te qoıdy.
Bul tus Abaıdyń kesheden bergi áńgimeni ekshep kep toqyratqan jeri bolatyn.
Búgingi eldiń tirligin, kásibin kóp synağan Abaığa, Qadyrbaı jańağy bir kezde:
 - Endeshe óziń ne deısiń? Eldi budan bulaı nemen el bol deısiń? Synadyń, minediń ğoı! Al endi, shyğar jolyń bar ma? Sonyńdy atap kórshi! - degen.
Abaı osyğan oraı:
 - Elge óner, bilim kerek. Oqý, tárbıe kerek. Endigi zaman keń jaıylys, uzaq óriske senip, qalyń uıqyny qýat bilip jatatyn zaman emes. Ózge ónerli elden oqyp, úlgi alýdyń zamany, - degen.
Bul baılaý Abaıdyń osy daý ústinde tapqany emes, kópten bergi ońasha oılarynyń sarqyp kelgen jeri. "El úshin sol kerek jáne ásirese, ózi úshin de jalğyz jol, dańğyl jol - sol!" dep bilgen bolatyn.
Qadyrbaı oqý, tárbıe ata men babanyń tárbıesi. Balağa sony bilmek, bárinen de asyl dep, daýlasa bastap edi, Qýandyq sol tusta jańağy óz baılaýyn aıtqan, Osydan keıin Qadyrbaı ózi de toqyrap qalyp, qaıta oılandy. Oılanyp kep, úndemeı otyryp baryp, aqyryńda:
 - Shynğa baqsaq, seniń sóziń ádil eken, balam. Betiń de, armanyń da kókeıime qonady. Endigi zaman solaı bolsa, bolğany-aq! Seniń aıtyp otyrğanyń osy óz býynyń men keler urpaqtyń tili bolar. Tek, biraq kimge barasyń? Úlgi-ónegesin qaıtip alasyń? Sol jolda zaman adastyrmasa bolğany da! - dep, sózin aıaqtady.
Qart oısha kóp qarsylasty. Biraq baıyptap baryp, shyn maquldady.
Osydan keıingi eki kún, eki tún boıyndağy áńgimede Abaı Qadyrbaımen daýlasqan joq. Biraq asa bir yqylasty, uğymtal tyńdaýshy bop otyryp, ylğı ğana Qadyrbaı kórgen aqyndar jaıyn surastyrğan.
Qadyrbaı bul májilister tusynda dańğyl jolğa túskendeı bop, jazylyp ketti. Keıde soqtyryp, óleń aıtyp ketedi. Ózi jańylyp umytyńqyrap qalğan jerler bolsa jalt etip Qýandyqqa qaraıdy. Ári sulý, ári maıda minezdi Qýandyq ákesiniń múdirgen jerlerin tez aıtyp, esine túsirip jiberedi.
Buryn talaı estigen sózderin áli de qumarlanyp, súısinip tyńdağan ajar kórsetedi. Jalğyz aıtys-talas sózder emes, eldiń muńyn-sherin aıtqan oıshyl aqyndardyń sózderin de Qýandyq jaqsy uqqan eken.
Qart aqyn ár sóziniń tusynda áldebir ertegindeı alys aqyn Sadyqqa soğa beredi. Bala kezinde ózine ózge aqyndardan ózgeshe kóringen sol Sadekeń eken.
"Kórgeni men bilgeni ushan-teńiz. Ol kisiniń aıtqany men jetkizgeniniń myń da birin bilmeımiz. Tegin emes, keýdesinen nur saýlağan aqyn sol edi, jaryqtyq!" -dep sóıleıdi.
Sadyq Qadyrbaıdyń aıtýynda jaı aqyn emes. Ózinshe bir kóregen jan sııaqty.
Abaı osy oraıda Qadyrbaıdyń sol Sadyqpen aıtysqanyn surap edi.
"Sadyq pen balanyń aıtysy" deıtin Arqağa málim aıtys. Sondağy bala osy Qadyrbaı bolatynyn Abaı jaqsy bilýshi edi. Biraq Qadyrbaı ol sózge kóp toqtağan joq.
 - Bizdiń Sadakeńmen aıtysar shamamyz káne? Ánsheıin bir jalğyz aýyz sózdiń tusynda bolymsyz tosqaýyl aıtqanym ğoı. "Aıtysty, jeńdi" deıtin sóz emes. Tek qana Sybannyń Shúmek bastatqan on alty aqynyn jeńip otyrğan soń, mundağy eldiń namys etip, kóterip ápketkeni... - dedi de, basqa áńgimelerge kóship ketti.
Qadyrbaıda úlken minezdilik, keńdik bar. Ózimshil emes. Maqtan sóılegen "shyğa shappa" emes. Sonysy, jáne, jalğyz Qadyrbaıdyń ózinde emes. Osy kári aqyn esine alyp otyrğan Sadyqta, Shúmekte, Barlasta da bar sııaqty. Qadyrbaı ósıetteriniń túbine boılasań aqyndyq - daryğan kúsh, úlken qasıetti jaqsy aqynnan qalğan aıshyqty sóz teginde zamannyń qasiretin aıtady eken.
Kórgeni men estigenine kóz salyp, kóp oılap kep topshylağanda, Qadyrbaı osyny túıipti.
 - Sol sarynnyń bárine keıde aqyryn jatyp, qulaq salyp baıyptasam, bir sherge bir sher ulasyp, qosylyp jatady eken ózi. Kókeıkesti kúıin tyńda kúńirengen jyryn tyńdashy. Abaı, sen kesheler bir oryndy sóz aıttyń, balam.
Osy eldiń ótkeniniń bári de teginde ózi keshken ómirine súısine almaı ketken eken. Kóp sarynnyń ishinde basymdap, óktep kelip jatatyn bir saryn bar.
Sonysy qýanysh pen shat-shadyman, máre-sáre emes-aý! Kópten kóbinshe zaman ýaıymy, zaman derti-aý. Arydağy armanyn aıt, keshegi osy elde bolyp ótken mamyrdyń jutyn aıt. Bul týraly da osy kúni kep aqyn zar tógedi... Bár-bári de shat bolğan eldi az kóredi. Shańyrağy kúırep jatqan kúızeýlikti aıtady ğoı.
Sol tekke aıtylyp jatqan joq. Sen aıtqandaı panasyz, aılasyz bolğandyqtan týyp jatyr. Jalyn atqan kóptiń derti aıtqyzyp jatyr ğoı! -dep Qadyrbaı, bir úlken túıin túıdi.
Sodan keıingi áńgimelerde Abaı men ekeýi, jas-kári demeı, asa jaqsy uğysyp ketti.
Arğy-bergiden tağy da kóp sózderdi surastyryp kep, Abaı Qadyrbaıdy endi anyq tanydy. Sonaý bir jas kúnderinde Abaıdyń asa jaqsy kórgen aqyny Barlas edi. Beride Shójeni bildi. Baltany kórdi.
Qazir birneshe kúnnen bergi áńgimeler tusynda Abaı Qadyrbaıdy solarmen kóp salystyratyn. Oıy dana, minezi maıda, joly dańğyl qart aqyn Abaıdyń buryn kórgen aqyndaryna keıde uqsap, keıde uqsamaı ketetin sııaqty. Endi kep ekshegende, solardyń bárimen Qadyrbaıdyń shyndap baryp, tereńdep týysyp jatqanyn uqty.
Osyny uqqan saıyn, barlyq osy kárilerdi janyndaı jaqsy kóre bastady.
Óz halqynyń ishinde ózgeshe bir ğazız, jaqsy jandar osylar sııaqty.
Jańa Qadyrbaı aıtqandaı arğydan beri qaraı terse, eldiń úlken arqalyğy osylar sııaqty. Bir sátte mynaý sulý qartty Abaı óziniń ákesindeı túsinip, ishteı tağzym etip, shyndap turyp bas ıdi.
Jaı áke emes. "Malyńdy baq. Dáýletińdi asyr. Urpağyńdy ósir. Ózgege óktem bol!" deıtin áke emes. Oı-sananyń ákesi. Tağlym men taza jolğa bastaıtyn áke sııaqty.
Abaı Qadyrbaığa alğys aıtty. Ustaz aldynda almağan azyq alğanyn aıtty.
Birneshe kún osyndaı keleli, keńespen etken edi. Abaı bul ýaqytta Qadyrbaı qasynan eki eli aırylğan joq.
Biraq endi dál Abaıdyń ózi bolmasa, Asylbek pen Erboldar jáne, ásirese, Qýandyq, Qarashashtar da basqa ermek izdeı bastağan. Olar "Otaýğa baraıyq.
Azyraq saýyq quryp, kóńil sergiteıik" desken.
Qadyrbaı ózi de jastardy óz májilisinen "azat" etýdi oılağan eken.
Tórtinshi kún keshke jaqyn, qolyna dombyra alyp otyryp:
 - Shyraqtarym, sendermen sóılesip ózim de sergip qaldym. Biraq biz ot ornyna shegip qalğan qart baýyrdaı boldyq. Qansha aınalyp qarmansaq ta, kári ájeniń bala ýatqan kóı-góıindeı kúı basady. Sender oğan qashanğy múlgı beresińder? Tilegiń, talabyń aldyńda. Bizdiń tý bolsa, jıyrylyp oığa túsken.
Endi dóń basyna da shyğa almaıdy. Senderge ol jol emes. Órleıtin ór, qııalaıtyn qııalaryń aldyńda. Soğan bas, sodan qaıtpa!.. Únemi ýaıym oılama!..
Saýyq ta qur! Shalqyp qal! Kórmegenińniń bárin kór!.. Tek betteriń qaıtpasyn!
 - dep, biraz otyrdy da... - Endi saýyq quryńdar! Men senderdi az sózben shyğaryp salaıyn! - dep, dombyrasyn kúńirente tartyp jóneldi.
Jastar tegis telmire qarap, ún tyńdaı qap edi. Azdan soń Qadyrbaı ándetip ketti. Daýysynda asa bir keń tynys bar eken. Bozdağan nardaı úlken tolqyn shyğady. Jas shağynda bul aqynnyń iri ánshi bolğany sezilip tur. Búgingi sazynda kesheden beri ózi aıtqan "kókeı kesti" tolğaý bar. Arman salqyny keledi.
Jastarğa qazirgi aıtqan sózderi "Áz ağanyń" tilek batasy sııaqty. Jaqsy balam, asyl inim ,adam bol! Artyńa ónege qaldyr! Qysylğan halqyń, qaýmalağan qaryndasyń baýyryńnan pana tabar báıterek bolyńdar!" dep sóıledi.
Qońyr keshte, osyndaı sanaly bir sóz tartqan qart aqynnyń áni de ózgeshe bolatyn. Ásirese, qaıyrmasy basqa. Ol Qadyrbaıdyń kóp jyldan bergi taýyp alğan, aýmas, aınymas qaıyrmasy.
Kúńirene tolqyp, naqystap kep, anda-sanda: "Elim! Elim!.. Elim-aý-elim! -dep qaıyrady.
Abaı osy qaıyrmadan qatty áser aldy. Barlyq úlken tulğaly Qadyrbaı sol bir qaıyrmadan tanylğandaı, óziniń asyl júregin anyq ashqandaı. Qasıetti ağa, halyq atasy bop bıiktep shyğyp, sharyqtaı tústi... Abaıdyń júregi alğysqa toly. Qart ağanyń áni toqtağanda, jas jigit sup-sur bop, qatty tolqynyp qaldy. Osy halinen aıyğa almaı, Qadyrbaıdyń júzine qadalyp qapty. Tamağyna lyqsyp kep turğan sher tolqyny bar.
Abaıdyń qatty ózgergen jaıyn Qýandyq baıqap otyr eken. Ákesiniń dombyrasyn eptep sýsytyp aldy da:
 - Shyğaryp salar ánińiz "Saýyq qur!" dep turğan joq. Tağy da "Saryla tús!" - dedi ğoı, áke! Dál bul joly sol tilińdi almaspyn. Biz endi oıyn oınaımyz. Bildiń be? - dep kúlip jiberdi.
Osy minezi úı ishin tegis kóńildendirip, sergitip áketti.
Abaı da Qýandyqtyń sonshalyq  sergek, erke kúlkisine tańqaldy. Shattyq pen saýyqtyń jany da, sónbes shyrağy da dál osy erkin sulý, jas qyz sııaqty.
Dál osy sátte, osy kúńgirt keshte Qýandyq Abaığa úlken bir qýat, ekpin sýretin kórsetkendeı boldy.
Mynandaı jannyń mańynda kúńgirt kesh te, jabyq kóńil de bolmaý kerek.
Onyń aty úlken úmit. Ári sulý, ári senimdi, myqty úmit. Onyń bas ıer kúshi joq.
Otaýğa barğan soń, qonaqtar qasyna kóp qyz, kelinshek pen jas jigitter jıyldy. Oıyn-saýyq asa qyzý bop bastalyp, tań appaq atqansha solğyndağan joq. Bul túnde uzaq ásem án de shyrqaldy. "Oramal tastaý", "Han jaqsy ma," "Myrshym", "Belbeý soq", "Láppaı týtálá" sııaqty kúldirgi oıyndar da tegis oınaldy.
Ár oıynnyń arasynda qyzdar men jigitterdiń kezek shyrqağan aıtystary, án jarystary da kóp. Syban oıynshy, saýyqshy el bolatyn. Ásirese, osy aýyl Qadyrbaıdyń ákesi Aqtaılaq zamanynan beri qaraı, aıtys pen ánniń qan bazary. Kishkentaı kúninen beri sol qalyń dýman ortasynda ósken Qýandyq -mynadaı oıyn-qyzyqtyń jany esepti. Ózine serik, dos qyzdary da kóp.
Syban men Naımannyń eskiden kele jatqan ádeti qyzdaryn jastaı uzatpaıtyn. Syban qyzyndaı úıde qartaıtamysyń?" degen sóz, ózge kórshiles elderge mátel sııaqty bolğan. Qadyrbaı aýlynda, mynaý otaýda sondaı jetip otyrğan, jasy otyzğa taqap qalğan qyzdar bireý-ekeý emes, áldenesheý. Sonyń bári shetinen qaljyńqoı, ashyq. Oıyn-saýyqqa jany qumar, shetinen ánshi, óleńshi bop shyqty.
Bar jıyndy bastap otyrğan Qýandyqtyń ózi. Onyń tamasha kúlkisi árdaıym syńğyrlap shyğyp, kúıdeı sozylyp, jurttyń bárin eliktirip otyr.
Qýandyq oıyn ústinde jigitterdi aıamaıdy. Máz bolyp kúlip otyryp, qyzara túsip, qatty jazalaıdy.
Ózine jaza tartatyn jer kelse de saspaıdy. Kúlkisinen jazbaı, miz baqpaı otyryp, bar jazany op-ońaı kóterip ketedi.
Osy keshte Abaı men Qýandyq qatar otyryp, ázilmen, ánmen, aıtyspen de kóp jarysty.
Eń alğashqy aıtysty Qýandyq ózi bastağan.
Arnap sóılegen kisisi Abaı. Buryn aıtysqa kóp salynbağan Abaı áýeli án jağyna salmaq salyp, sózderin oılańqyrap, bógelińkirep aıtyp otyrdy. Syban ishine Arqanyń kóp sulý ánderi jaıylmağan eken. Abaı solardy aıtýmen jáne yrğaq, naqysyn jaqsy jetkizýmen Qýandyq ánin basa berdi.
Alğashqy bir qağysýlary osymen ótip, oıyn arasynda aıtysqa tağy oralyp kelgende, Qýandyq án aıtpaı, termege tústi. Aıtystyń áni emes, sózin sarapqa salaıyq degeni. Abaıdyń qulaq kúıi sııaqty bir jeńil, jorytpa termesi bolatyn. Ol da soğan túsip, endi Qýandyqtyń ózindeı, jyldam shyğarmağa aýysty. Barğan saıyn, Abaı boıyn keń salyp, sheshen aıtýğa, shapshań aıtýğa ońaı tóselip barady. Endigi aıtysty ózi de tilegendeı. Boıyna ekpindi sergek bir jalyn bitkendeı boldy. Biriniń sózi birin janyp salyp, eki jasty anyq shabytqa shaqyryp otyrdy.
Qýandyqtyń eki kózi kúlimsirep, aqsha beti bal-bul janady. Jas jigitpen óz jarysyn raqat dep bilgen tárizdi. Bul jastardyń aıtys sózderi sypaıy qaljyńmen bir-birin maqtaý. Jigit sol ázil qurmet arasyna "mahabbat", "ğashyq ot" degen sııaqty jaılardy aralastyryp, tuspaldaı beredi. Qyz bolsa:
"sypaıy quda, syı azamat, kelgen saparyńdy qurmet etem. Zatyń jaqsy, óziń jaqsy. Ánsheıin bir áldekim emessiń. Ekeýmizge de jarastyğy sypaıy syılastyq", dep beıneleıdi.
Kóp kózinshe ashyq aıtysqan ázil qurmetteri osy. Biraq jaı otyryp, aqyryn sóıleskende, sulý qyz ben mándi jigit osy keshte kóbirek uğysyp edi.
Oğan basshy bolğan Qýandyq. Jurttyń dyrdý-dýmany molaıyp, bir jerde án shyrqap, bir jerde kúlki-tartys basymdap, keris bop jatqanda Qýandyq Abaığa moıyn buryp: - Óleń baığus kóp oramğa kele bermeıdi. Jurt kózinshe ne deıin, Abaı? Kóńilimniń aıtpağyn ánim irkip qap edi. Shyn sóılessem, sağan aıtar syrym kóp! - degen. Osy sóziniń ózin de kúlip otyryp, jurt kózinshe sezikti etpeı aıtty. Ashyq sóılep, batym kelip, Abaığa ózgeshe kóńil bóletinin bildirgen. Ekeýiniń ishteı uğysýlary bul kesh emes, aldyńğy kúnderde-aq málim sııaqty edi.
Abaı Qýandyqtyń aq saýsaqtaryn qatty qysyp otyryp, eki birdeı júrektiń jan tamyrlary bir soqqanyn sezdi.
 - Ekeýmizdiń júregimiz bir soğady-aý! Kóremisiń? Aıtqanyńa qýandym.
Meni de ózińdeı kór! - dep qaldy.
Osydan soń bulardyń árbir kúlkisi, ázil sózderi, qabaq qımyldary -barlyğy da sondaılyq bir táttilik, qýanysh belgisin kórsetip otyrdy. Oıyndy syltaý etip bir ret súıiskende, bulardyń júzderi de shyn lázzattan belgi berip, bir-birine yp-ystyq bop tıisti.
Osy túnniń qylańdap atqan tańynda, qonaqtar taraı bastağan shaqta, Qýandyq Abaıdy shetki úıge qaraı jóneltti.
Jurttyń bárin taratyp, jaığastyryp bolğan són, sol úıge ózi de kelgen edi. Shetki úı ońasha eken. Ishinde bir ğana tósek bar. Iesi qartań áıel erte turyp ketken sııaqty. Eki jas ystyq qumarlyqpen, jalyndap tabysty. Tyğyz jerde, tar ýaqytta kezdeskendikten ekeýi de únsiz edi. Qaltqysyz kelip, irkilmeı qosylğam qushaqtary bulardy sol únsiz, jym-jyrt tolqyn ishine ilezde tartyp áketti.
Osydan soń tağy da birneshe kún oıyn-saýyq boldy. Abaı men Qýandyq arasy teń jastardyń jaqsy dostyğyna aınaldy. Biraq bary sol ğana. Ekeýi irkilmeı tabysqanmen, jalyndağan mahabbat týmady. Abaığa Qýandyq ońasha kezdeskennen kóri, jurt kózinshe kóp unaıdy. Oqshaý jerde Qýandyqtyń ashyqtyğy áldeqandaı kekselik sııaqtanyp, jigit júregine qatań tıedi.
Qýandyqtyń Kereı ishinde qaıyn jurty bar. Kúıeýi birneshe ret kelip ketken eken. Óziniń buryn alğan qatyny bar. Qýandyq soğan toqal bop barmaq.
Qaıyndap kelgen kezderinde qalyńdyq ony súıe almady. Árqashan salqyn qalatyn. Sol muńdaryn Abaığa sóılep kep, sulý qyz ózgeshe bir tilek oılağanyn aıtyp edi. Abaı jaýap aıtpaı oığa tústi. Birneshe balanyń anasy bolğan Dildá bar. Ras, Qýandyq Abaıdyń teńi. Tárbıesimen, ónerimen, aqyl parasatymen de ózgeshe jan. Sóz joq.
Áli kúnge óz ómirinde kezdesken áıelderdiń ishinde Abaıdyń ónerli, sulý, qaıratty qyz kórgeni osy.
Biraq Qadyrbaıdyń renishinen attap ótý, Dildániń balalaryn umytý, ońaı ister emes. Osynyń báriniń ústine, Qýandyqty aqyly súıse de, júregi onshalyq boı tartpaıdy. Osy kúnderdiń ózinde de Abaıdyń kóńilinen Toğjan umytylğan joq. Qaıta, mynandaı sheshen, ashyq, ataqty Qýandyqpen taıtalasqandaı bop, kóz aldyna shyn súıgeni elesteı beredi. Abaığa ol ákelgen ğashyqtyq, ol usynğan júrek, ol bergen názik lázzat bul dúnıede qaıta oralyp kelmesteı.
Onymen teń jan týmastaı, tabylmastaı edi.
Toğjan esine tússe, Abaı tar tósekte de Qýandyqtan tartynyp, qushağyn irke beredi.
Qýandyqtyń Abaıdy súıui de jigit minezine oraı sııaqty. Ystyq ottan da qurmettegen syılastyq kóp. Biraq sonda da Qýandyq tileginen qaıtqan joq.
Abaı óz aqylymen dál baılaýyn aıta almady da, Qýandyqtyń ózine aqyldasty.
Eger Qýandyq ruqsat etse, osy jaıdy Qarashash pen Asylbekke aıtyp, solar neni uığarsa, soğan baılasaıyq dep edi. Qýandyq qarsy bolğan joq.
Qarashash pen Asylbekke Abaı bólek-bólek sóılesip edi. Baıağydan Abaı basyna tileýlestigi kúshti Qarashash myna sózdi qýanyp tyńdady da, tez qostady.
Biraq bul qansha maqul kórse, Asylbek sonshalyq  jatyrqap, qarsy shyqty.
 - Bul is bolmaıdy. Qoldan kelmeıdi. Jazyğy joq Alshynbaı qyzyn Kúnekeń renjite almaıdy. Alshynbaıdan ketisem demese, sağan ruqsat etpeıdi.
Qýandyq qaıyn jurtyna jaman atty bolady. Sonyń bári jıylyp kep kári Qadekeńe dert bolady. Menen basqa kisi estimesin. Osy arada qalsyn! - dep, Abaığa qatty salmaq saldy.
Sondaı sózdi Qýandyqqa da ózi aıtty. Súıtip eki jas alğashqy oılarynan basylyp qaldy. Biraq aırylysar kúngi sońğy kezdesken sağatynda Abaı men Qýandyq keler kúnge úmit artyp qalatyndaryn, áli de oılanyp kóretinderin aıtysty.
Ekeýi asa jaqsy syılastyqpen ózgeshe tatý dos bolysyp, bir-birin qımaı aırylysty. Sertpen ketisti.
Qadyrbaı aýlynan qaıtyp, Tobyqty jaılaýyna jetkenshe arada eki kún ótip edi. Qart aqynnyń qonaqshyl dosjar uıasyn Abaı ońaı qııa almady. Jaqsy mekennen uzağan saıyn Qýandyqtyń da bar minezi qadirli kórinip, qymbat tartty.

     3

Bıylğy jaılaý jyldağy jaılaý emes. Jazdyń ózi kúzdeı jabyrqaý, júdeý boldy. Kún raıynan emes, halyqtyń kóńil shyraıynan solaı bolğan.
Qunanbaı sııaqty atqaminerler óz aýyldaryna jyldağydaı top jııa bermeıdi.
Buryn Yrğyzbaı ishin kernep júretin qaý-kórik sózder, ur-kóppe jelikter de saıabyr. Qonys, óris retinen talasatyn jen joq. Yrğyzbaı ortasy sııaqty, Baıdaly, Baısal, Súıindik, Qarataı sııaqty azğana jurt bolmasa, kópshilikte mal az. Syrttyń qalyń kógin aıasyn ba! Tutyp turğan aqtyğyn aıasyn ba?
Soqtyqqysh jýandar, sodyrly saıqaldar kimge kókirek kersin? Qaıta kóptiń bári ash-aryq bop moıyp qalğandyqtan, jańağy aman qalğannyń barlyğy bıyl tynysh, jym-jyrt júrgendi tásil etipti.
Kóp úshin qynjylğan kisi bol. Kóp aldynda kúrsine túsip, halyqtyń aman kúnin aıtqysh bol. Sorpa-sýyń men byrshyğan irkitińnen, saýmal-shalabyńnan da qaraılasqan bop júr. Ash-aryğymdy asyrap júrmin" deı ber... Bıylğydaı kópti kúızeltip, topty tomsartqan jyldarda sondaılyq maıysqaq, maımaq kelse jaraıdy. Kedeıi men momynyn aman kúnde aýnatyp jep, aýyr kúnde osylaısha aldaýsyratý kerek.
Mine, kóp ústinen jegen kóbegenderdiń, "sút ústinde qaımaq" atanğandardyń endigi ebi sol. Aılanyń kıiz kitabynan alğan sabaqtary osy bolatyn.
Onysyna oraı, osy jyl kóp te bólek. Qalyń el asa sýyq túste. Sóz az.
Biraq qabaqtan keıis, qııas aıyqpaıdy.
Sondyqtan Tobyqty jaılaýlarynda bul jazda bir de bir top bolmady.
Ádette, bul kezde talaı ret atshabys bolýshy edi. Bıyl tipti qunan da jaryspady. Kelin tússe, qyz uzatylsa, bala súndettelse - bári de bolymsyz ğana jaıaý jelikpen, birer tabaq etpen tarqaıdy.
Dál osyndaı erekshe sarylğan tynyshtyq ortasynda, sońğy ýaqyttarda bir úlken daqpyrt shyqty. Ol jaý bilinýi, jylqy urlanýy.
Jaılaý kúnderi aıaqtap, jurt kúzekke qaraı bet ala bastağan bolatyn. Birer qonys keıindep te kóshken. Sol ýaqytta aınalasy bes kún ishinde Maıbasar jylqysynan, Jaqyp pen Yrsaı jylqysynan jáne Qunanbaıdyń ózi otyrğan aýlynan jıyrma shaqty semiz at joq bop shyqty. Bir aýyldan bir aýyl habarlanyp, osy joğalğan mal jaıy en jaılaýğa tez tarap jatty. Aznaýlaq talshyğy bar aýyldyń bári de kúzetin saqaıtty.
Biraq urylardan iz-toz joq. Bul sııaqty kóp el qulaqtanğan qaýyrt urlyq uzaq jatpaýshy edi. Bireýdiń úıinde jas teri kórinipti. Bireýden mezgilsiz soıylğan iri qaranyń qan soqtasy kórinipti, borshasy baıqalypty desetin sybystar op-ońaı shyğa qalýshy edi. Qazir olaı emes. Sýğa batqandaı jym-jylas.
Áýelde Qunanbaı men Jaqyptar ózara oılasqanda: "Bul jaý kórshiles Kereıden shyqty, nemese Naıman, Sybannan keldi", dep topshylağan. Ásirese, qonys aralary uzaryp, jaılaý-jaılaýdan qaıtysatyn kez kelgen soń: "Ádeıi osy ýaqytta istep otyr. Moıyndy qashyqqa salyp ketemiz dep osylaı etti", -desken.
Qunanbaı kóshi-qondy bógep otyryp jańağy úsh-tórt rýdyń barshasyna da joqshylar jóneltti. Yzğutty, Maıbasar, Yrsaı bastağan top-top kisiler úrdis júrip, at sabyltyp, talaı jerlerdi aralady.
Biraq kórshi eldiń eshqaısysynan derek bilinbedi. Elsiz jerlerdegi qaraýyl bıikterge, qıyn-qıyn shatqaldarğa baryp jer shalğan Tólepberdi, Býrahan, Qamysbaı, Jumağul sııaqty pysyq, sergek jigitter de iz-toz bilgen joq.
Qunanbaıdyń kóp aýyl, kóp jigitteri osylaısha óre túregelgen kezderdiń ózinde, dál sol Yrğyzbaı ishinen tağy da bes jylqy joq boldy. Tipti jalğyz Yrğyzbaı emes, endi Baısal, Súıindikten de tórt bıe alyndy. Azdan són Kótibaq, Bókenshi de joq qaraýğa kiristi.
Sheber urlyq sonda da bilingen joq Tek qana, tún assa: "Alyp ketti", "tağy áketti" desed te, qala beredi.
Qunanbaı yza bolyp, ózi atqa minse de, jaýy kim ekenin bile alğan joq.
Joqshynyń bári qaıtyp keldi. Qaraýyl bıikterdiń basynda kún saıyn sarylyp qadalğan sholğynshylar da qaıtty. Bos qaıtty. Tek qana endigi shara: tún kúzetine saq bolý edi. Qunanbaı barlyq aýyldaryn qatar qondyryp, birge kóshirip, shoqtaı qyp, jıyn ustady. Súıtti de údere kóship tarta berdi.
Órtten qashqandaı bop asyğyp jóneldi. "Tym qurysa, jaýdyń beti basqağa burylar, bizdi qýa bermes. Sonymen tolas kórermiz!" - dep oılağan.
Qasha kóshý aznaýlaq em bolğany ras. Sońğy kúnder Jigitek, Kótibaq ishinen urlanğan maldardyń habaryn kóbirek jetkizedi. Biraq sonda da Yrğyzbaı túgel aman qalğan joq. Eki taı men bir semiz baıtal tağy joq bop shyqty. Osy kezge jetkende Qunanbaı: "Endi bildim, tanydym" dedi.
Biraq "bildim" degenimen, aıypkerdiń atyn atağan joq. Tek qana, jaýdy:
"Alystyń jaýy emes, ishtiń jaýy" dep baılağan.
Baısal, Súıindikterge mundaı oı kelgen joq. Ekeýi de áli kúnge qur dağdaryp, qur sanyn soğyp júr. Qunanbaı olarğa: "Izdesin, izdeı bersin" dep sálem aıtty. Biraq óz topshylaýyn bildirmedi. Osy kezde kórshi rýlarğa birneshe kisini jaı ğana jansyz etip attandyrğan.
Ol kisilerge tapsyratyn sózderin de bir ózi ğana bildi. Osyndaı buıryqtarmen jibergen adamdary da oqshaý kisiler. Oıda joq jandar.
Mysaly, Jigitek ishine, Qarashanyń aýlyna jibergeni kári kempir. Sol aýyldağy bir jalğyz úı kirmemen súıek shatysy bar kempir eken. Kótibaq ishine de sondaılyq eleýsiz kedeı shaldy jiberdi. Torğaığa jibergeni de bir shal túıeshi bolatyn. Bul káriler áste suraý salmaıdy. Tipti mal joğalğanyn da bilmeıdi. Jaı ásheıin qudaı degen jandar ğana bolady.
Jalğyz-aq barğan aýyldarynyń úıdi-úılerine erteńdi-kesh kirip, ishken-jegenderin baıqaıdy. Barlyq tapsyrylğan mindet osy ğana.
Sol sheber aılanyń arqasynda, az ýaqyt ishinde Qunanbaı jaýyn tapty.
Kóp jylqyny alatyn alğyshtardyń uıasyn bildi.
Súıtip endigi zil salmağy túsetin jer tağy Jigitek. Onyń ishinde Qarasha, Qaýmen aınalasy boldy.
Qunanbaı bul joly tuspalmen, oı jotamen soqtyqqan joq. Burynğydaı emes, dál mynaý tusta kinási oryndy bolatyn. Jigitektiń birneshe jigitteri shyn aıypker edi.
Áńgime Balağaz ben Abylğazydan bastalğan. Balağaz Bazaralynyń ağasy.
Jigitek ishindegi namysker, otty, pysyq jigittiń biri. Abylğazy Qarashanyń balasy. Qarashanyń ózi sııaqty, kóp balalary da shetterinen sotqar, qııas bolatyn. Erterek kezde Qunanbaı men Bójeı arasyn ushqyndyryp jibergen bir ýaqığa osy Qarashadan bastalyp edi. Oğan Qaýmenniń de qatnasy bolğan. Kópke málim Toqpambet tóbelesi áýeli osy Qarasha, Qaýmenderdiń eki atshabardy sabaýynan bastalğan-dy. Sodan beri Musaqul tóbelesi sııaqty, Bójeıdiń asy sııaqty úlken jıyndardyń bárinde Qarasha men Qaýmenniń erjetken azamat balalary kóp aýzyna ilinip, kózge túse beretin. Shetinen namysker, órkókirek jáne myqty, otty.
Osylar arasynan shyqqan Bazaraly bolsa, ol ári symbatty, sulý, ári sheshen júırik. Jigitek ortasy maqtan etkendeı, atpal azamat, atan bitimdi jigit edi. Erlik pen myqtylyğy da saı.
Biraq bıylğy Mamyrdyń jutynan keıin osy bir top jigit elden erekshe jarym kóńil bop júrdi.
Qalyń elmen birge Jigitek kópshiligi de qatty jutağan. Jer az bolğan tapshylyqtan jutady. Sol kóptiń ishinde "aq sıraq" bop qalğannyń biri - osy Qarasha, Qaýmen aýyldary, Bazaraly, Balağaz, Abylğazy, Ádilhan sııaqty jigitterde tek qana bir-bir at qaldy.
Jaz boıy bular úıden shyqqan joq. Ashtyqty da, kemtarlyqty da kóp kórdi. Kisige baryp, kóz súzip saýyn suraýğa, jalpetek bolýğa namystary jibermedi. Kerek dese, Baıdalydaı týysqanğa da barğan joq. Kásip eteıin dese, mynandaı jutap qalğan eldiń ishinde túk nárseniń oraıy joq. Jalğyz aıla -jalğa júrý.
Biraq ol bir ğana óz bastaryn asyraý bolmasa, qatyn-balağa talshyq emes.
Ómir boıy jalshylyqta júrse de, kósegesi kógergen qoıshy, jylqyshy, túıeshi joq. Alatyn aqysy qur ğana "iship-jem" bolğandyqtan, talaı jandar atadan bala, baladan nemerege sheıin únemi kisi bosağasyn tozdyrýmen ótip keledi.
Jigitter jaz boıy kórgende, ne kórdi? Ashyqqan balany kórdi. Qanshyrdaı qatqan sheshe men jeńgeni, qatyn-qalashty kórdi. Aınala kúrsiný de kúńirený.
Osy jaılarğa sol jigitter aıla tappaı, qarğys aıtatyn. Jalğyz-aq tómenshiktep, jasyp aıtpaıdy. Ishtegi yzamen, qyjylmen aıtatyn. Barlyğynyń sondaı kúıin Bazaraly jaqsy aıtyp berip edi. Bir kún keshke dóń basynda bir top jigittiń ortasynda otyryp, yzaly mysqylmen sóıledi.
 - El erý bolsa, shańyrağyna joqshylyq kep sherý tartady. Kóshi-qon bolsa, áke-shesheń, qatyn-balań aqtaban shubyryndyğa ushyraıdy. Jalğyz sıyrğa artqan ashamaıdyń ústi de arman bopty. Qudaıdyń bizden aıağan nesi qaldy?.. -degen.
Osy jazda, dál osy jigitterge Bazaraly kóp-kóp kúıik aıtqan. Aman qalğannyń tetigi nede? Jutağannyń jaıy neden? Ádiletsizdik qaısy? Ol qandaı ton kıip, qalaısha til qatyp keledi? Solar týraly túkpirlep, oılağan oılaryn aıtatyn.
Sondaı áńgimeler tusynda Balağaz ben Abylğazy tynym tappaı ábiger bop qalýshy edi. Bazaralyğa qadalyp kep: "Aqyl-aıla tapshy, bet nusqap, jol kórsetshi! Isterlik is bar ma? Sony aıtshy?" deı beretin. Biraq Bazaraly ol suraqtaryna jaýap aıta almağan.
Aqyry, endigi ómir ózgeshe bop ketti.
Balağaz ben Abylğazy ekeýiniń túndeletip atqa minetinin Bazaraly kópke sheıin bilgen joq. Eń alğashqy kezekte Maıbasar jylqysy joğaldy. Odan keıin Jaqyptan alyndy. Osynyń jamanat sııaqty habaryn estip jatqanmen, Bazaraly eleń qylmağan. Úshinshi kezekte Yrsaı jylqysy alyndy. Dál osy oraıda Bazaraly bir túnde uıqtaı almaı, aýnaqshyp jatyp, tańğa jaqyn tysqa shyğyp ketti. Kópke sheıin úıge kirmeı, dalada bolğan.
Úı syrtyndağy kógalğa baryp, tań salqynğa tósin tósep, japa-jalğyz oılanyp otyryp qap edi. Jap-jaqyn jerde kórshi aýyl bar-dy. Qarashağa qarağan tórt-bes úı bolatyn. Sol aýyldyń Aqtós deıtin bir saq qanshyğy bolýshy edi. Tań jańa ğana syzyp atyp kele jatqanda Bazaraly Aqtóstiń úrgenin estip, eleń etip qaldy. Shabalanyp turyp, oqys úrdi. Anyq kisi kórgende úretin úrisi.
Bul ne qylğan bógde kisi eken? Bileıinshi, - dep oılap, Bazaraly tosyp qalğan. Azdan soń Qarashanyń. aýlyndağy shetki úıdiń tusyna eki atty kisi keldi. Ol úı Abylğazynyń otaýy bolatyn. Attylardyń bireýi sonda qaldy da, ekinshisi beri júrdi.
Bazaraly eń áýeli Aqquıryq atty tanydy. Balağazdyń jalğyz aty. Belgili júırik Aqquıryq at, búgin bir sýyt júris kórgen sııaqty. Shıryğa týsip, sýmańdap keledi eken. Áýelde Bazaraly: "Bular bozbalalyq qylyp júr eken-aý" dedi.
Biraq ózi ornynan qozğalmaı, boı kórsetpeı otyryp, baıqasa olaı emes.
Balağaz soıyl súıretip keledi. Bazaralynyń júregi túrshigip ketti. Óńi sup-sur bop, qadala qaldy. Endi kógalğa jantaıyp jatyq, bilinbeı baqylamaq boldy.
Dál aýylğa taqaı bergende, Balağaz Aqquıryqtyń basyn tartyp, aqyryn ğana ilbip keldi, tipti jaqyndağan kezde atynan túsip, jaıaý jetektep ap" eń áýeli qolyndağy soıylyn óz otaýynyń beldeýine shanyshty. Kúndegi turatyn orny sol bolatyn.
Osydan keıin Aqquıryqty jetektep alyp, aýyl qasyndağy bir jyqpyl jartastyń arasyna qaraı tartty. Bazaraly baıqap otyr. Aqquıryq qan sorpa bop kelgen sııaqty. Mezgilsiz júrgen jigit, óz júrisin óz aýlynan da jasyrmaq kórinedi.
Azdan soń atyn tas arasyna bekitip tastap, jalğyz qaıtyp kep, úıine kirdi.
Bazaraly el turğansha uıqtağan joq.
Qarasha aýlynyń syrtynda da qıyn tastar bar bolatyn. Soğan aparyp bekitken Abylğazynyń atyn da kórip qaıtty. Endi Bazaralyda taqat joq. Ishi tolğan yzaly, doly ashý. Úı ishine ún qatpaı, surlana beredi. Anda-sanda dirildeı túsip, qınalyp qalady.
Tús aýğansha, birdeńeni tosqandaı bolatyn. Oılağandaı, tús qııa bergen kezde, kórshi aýyldan qaıtqan Qaýmen tağy bir habar ákeldi. Ótken túnde Yrsaı jylqysy alynypty.
Osy habardy Bazaraly esitken kezde, Balağaz da aýyr uıqydan turyp, tysqa shyğyp júr eken. Bazaraly beline beldigin býynyp, bir jaqqa baratyn kisi sııaqty ázirlenip aldy da, ákesine keldi.
 - Sóılesetin jaı bar edi. Tysqa shyğaıyqshy! - dep, ákesin ertip shyğyp, dóń basyna qaraı bastady. Jolshybaı ózi daýystap Balağazdy da shaqyrdy.
Uzyn boıly, qapsağaı deneli, qarasur jigit Balağaz da keldi.
Azdan soń Bazaraly qabağyn túıip ap, ákesine sýyq qarady. Árqashan nurlanyp turatyn qyzğylt júzi appaq sur bolyp, qanyn ishine tartyp apty.
Úlken ótkir kózderi qantalap, qyzaryp ketipti. Demi dirildep, daýsy qatty shyqty.
 - Áke, jyrtyq lashyqtyń da shúkiri bar. Qara-qasqa kedeı bolsam da, qara nıet bolmaspyn deýshi eń. Jamandyq seniń jatyń. Qasıetiń sol edi. Sen qartaığan shağyńda bizdi qara basaıyn dedi me?.. - dep, úni buzylyp, toqyrap qaldy.
 - Ne deıdi? Myna shirkin ne dep otyr?! - dep, Qaýmen úrkip qalyp, Balağazğa qarady. Balağazda ún joq. Bazaraly ile jónelip:
 - Oğan qarama, mağan qara! Menen sura!.. Áneýgúngi Maıbasar jylqysy men ótken túnde alynğan Yrsaı jylqysynyń urysy tabyldy. Urysy - tap mynaý otyrğan seniń ulyń Balağaz, - dedi. Qaýmen shoshyp ketti.
 - Ne deıdi?.. Ne deısiń?
 - Solaı... súıdeımin. Káne, tanyp kórshi! - dep, Bazaraly endi ağasyna qadaldy. Balağaz da ashýly edi. Qorqaq emes-ti. Mynaý jerde qysylsa da, esinen aıyrylğan joq.
 - Aıt! Ne kórdiń, ne bildiń? Ne dep shıryğyp otyrsyń? Jónińdi aıtshy!
 - Tańerteń Abylğazy ekeýiń urlanyp kelgende, men tysta otyrğam.
Attaryń anaý tastarda qazir osy shaqqa sheıin sýyp tur. Ólseń de, shynyńmen ólshi, tym qurmasa... Urladyń ğoı. Tanba! Erkek bolsań, shynyńdy aıtshy! -degende, Balağaz jaltarğan joq.
 - Ras... Aıtqanyń ras! - deı berdi.
Qaýmen ómirde estimegen sumdyğyn kórgendeı, seskenip ketip:
 - Balağaz, qudaı tóbeńnen ursyn! Ýa, qudaı tóbeńnen ursyn, Balağaz!.. -dep, zarlaı berdi.
Qarsysynda otyrğan ağasyna Bazaraly qatty jırene qarap qap, bir sát qalshyldap qaınap ketti de, ún qatpastan tap berdi. Qaýmenniń eki uly da arystaı úlken, qabylandaı qaıratty bolatyn. Ekeýiniń qol-aıaqtary, emen shoqparlarmen qağysqandaı satyr-sutyr tıisti. Balağaz asyğysta ornynan tura almaı qalyp edi. Biraq, lezde ashý shaqyryp, aıla taýyp, Bazaralyny aıaqtan qağyp qaldy. Inisi súrine bergende, sol beıimdegen jağyna qaraı qoıyp jiberip qulatardaı bop edi. Biraq budan keri aılağa basymyraq kelgen Bazaraly maıysa berip, jalt buryldy. Shapshańdyğy shalqyğan jalyndaı bop, lap berip kep, Balağazdy bas saldy. Jyğa sala, sol qolymen keńirdekten býyndyryp jatyp, oń qolyn qynyna sermep, ótkir sap pyshaqty jarq etkizip julyp aldy...
Tizerlep jatyp, daýsy shyqpaı, qyryldap turyp:
 - Baýyzdaımyn! Ağam bolmaq túgil, ákem bol!.. Joq qylamyn! - dep, sar pyshaqty Balağazdyń keńirdegine taqap qaldy. Jalğyz-aq Balağazdyń typyry men sermelgen qoldary ğana bógep jatyr.
Ağasynan Bazaralynyń kúshi basymdap ketti. Syğymdap turyp jeńip ap, endi baýyzdarmanğa kelip edi. Sol ýaqytta munyń oń qolyna ákesiniń qos qoly kep jabysyp qapty.
 - Toqtat! Oı, ket, ıt! Ne boldy, eki ıt?! Tur bylaı! - dep kep, Qaýmen Bazaralyny súırep aldy.
Balağaz inisiniń sheńgelinen bosap, basyn kótere berdi. Biraq endi alysýdy oılağan kisi emes. Es jıyp, basqasha kúsh tapqandaı. Bazaralyğa kinálaı qarady da:
 - Oı shirkin! It te bolsań, uıalasymsyń. Kishi basyńmen keýdeme shyqqanyńdy ne deıin! Qınalsam da sol uıalastyğyńdy qııam ba? Bilgen aqylyń so ma? - dep, sońğy sózin zekip, aqyryp aıtty.
Bazaralyda ún joq. Túıilip otyryp qapty. Balağaz endi túzelip ap, satyrlatyp sóılep, sýryla jóneldi.
 - Sen suradyń, irikkenim joq! Syrymdy ashtym! Tansam, qaıtip moınyma salar ediń? Uryğa mal az ba? Myna turğan Kereıdi toryp keldim desem ne der ediń. Qunanbaı túgil, qudaı bolsyn, iz-tozyn taýyp kórsinshi káne!
Tanytpaıtyn, taptyrmaıtyn qyp istedim. Biraq osy istegenim urlyq pa?
Surasańshy, bilseńshi! Basym úshin istep otyrmyn ba? Aýqymym úshin istep otyrmyn. Aramğa jerik bop istep otyrğam joq. Jırenip isteıim. Biraq istegenim istegen. Men - joqpyn, ol - bar. Meniń joqtyğym oğan barlyq bop jabysqan. Jerim qaıda? Kegim, esem qaıda? Onyń nesi qurıdy? Asyp-tógilip jatqan artyğy ğana shashyraıdy. Meniń ash-aryğym ólimnen qalady. Boıyma jımaımyn. Aınalamdy ajaldan alyp qalam... Basym ketsin, mağan dese. Bul jolymnan toqtatpaısyń... Bardan alam, joqqa berem. Jaman, sasyq uryńdy tapqan ekensiń? Men urysy emespin, óshimin. Joq-jitikke, álsizge tısem, aıtsańshy!.. - dedi.
Qaýmen Balağazben salğylasqan joq. Aıtqan sózine boılağan da joq. Onyń shoshyğany jalğyz-aq jaı. Balasy ne dese de, Qaýmen qazanyna kisi asyn salmaıdy. Sondyqtan, bir-aq túıip baılağany - Balağazdy óz qasynan qýý boldy.
 - Kósh! Kósh! Qasymnan ket!.. Kórmeımin! Qazir kósh! - dep, buıryq berdi.
Bazaraly úndemesten túıildi de, qatyp qaldy. Ákeli-balaly týysqandar osy ornynan aırylysqan shağynda, úsheýi úsh bólek oıda. Bir-birinen shalğaı bolatyn. Balağaz Qaýmenniń buıryğyn oryndap, dál osy kún kóshti de, Qarashanyń aýlyna baryp qosyldy.
Sonda barysymen tórt-bes kún ótken soń Qunanbaıdyń dál óz aýlynan bes jylqy aldy. Balağazğa serik bolğan jigitter az ğana bolatyn. Ázirshe bular Abylğazy men Ádilhan ğana. Osy úsheýi óz júristerin úlken eseppen, eppen istegen.
Bular eń áýeli alystağy Naıman ishinen dál ózderindeı úsh-tórt jigit serik tapty. Olar da jut pen joqshylyq saldarynan atqa mingender. Shetinen sheshen, er, ójet jigitter bolatyn. Jaz ortasynda Aıagózdiń ar jağyna jolaýshy júrip baryp, Abylğazy sol jigittermen sóz baılasyp qaıtqan.
Eki jağynyń da anyq kesesken baılaýy ózdi-óz ortasynyń myqtylaryn, qalyń shoğyrlaryn torymaq. Álsizge tımekshi emes. Sonymen, Semiz-Naıman, Sadyr, Mataı ishindegi Qudaısúgir, Qaptağaı, Jumaqan sııaqtylardan analar alady. Tobyqty ishinde Qunanbaı, Yrğyzbaı, Qarataı, Súıindik sııaqtylardan mynalar alady. Bular eshýaqytta qalyń shoğyr bop júrmeıdi. Jalğyz aıaq, júrginshi sııaqty ğana bolady. Tağy bir tásilderi: Tobyqty jigitteri Naıman ishine barğanda, óz qoldarymen mal almaıdy. Ondağy joldastary kimnen alýdy, qansha alýdy ózderi sheship, ózderi shyğaryp beredi. Tobyqty ishinde Balağazdar da súıtedi.
Eki jağy da jol men jerge asa júırik. Jolshybaı qaı sýlar elsiz, qandaı dalamen júrginshi az júredi? Qandaılyq eleýsiz adyrlar, saı-salalar bar, barshasyn jattap alysqan. Eki toptyń da eń úlken aılasy qýğynshy men joqshyny adastyrýğa jumsalady. Bul oraıda bárinen sheber Balağaz. Ózi tapqan aıla-tásilin bar joldastaryna ol únemi úıretip otyrady.
Súıtip, aınaldyrğan alty-jeti jigit, týra eki dýan eldiń jýan-jýan jerlerine quıyndaı soqtyqty. Óńsheń ójet jandar, uıalas bórideı tıdi.
Qunanbaı men Baısaldardyń aqylyn taýysqan bir nárse: mal alýshy jaýlardyń birde-bir ýaqyt kózge túspeıtin tyğylğyshtyğy bolatyn.
Árdaıym, tań ata, jylqy alynğany bilinisimen, joq qaraýshylar jabyla atqa minedi. Ekiden-úshten bólinip ap, shapqylap otyryp, aınalanyń bárin súzedi. Kereı, Naıman, Qarakesek jaqtarğa ketetin jaý bolsa, solardy eriksiz kórsetetin turğy-turğynyń bárin alady. Kúni boıy tas-tastan qaraýyl qarap otyrady.
Biraq, árqashan: "Ushqan shybyn, jorğalağan qońyz joq" dep qaıtyp keledi.
"Ishte qalady! Shyńğys ishine tartady!" dep, ol jaqty da aryltady. Sonda da derek bolmaıdy.
Balağaz bolsa, óz aılasyn qaterge súıep, úlken erlikpen isteıtin. Ol qadalğan aýlynan qalağan malyn alysymen qasha jónelmeıdi. Naımanğa da tez jóneltpeıdi. Qaıta bes-alty kún ótkenshe, jurt aıağy basylğansha, Tobyqtynyń óz ishinen tapjyltpaıdy. Alysqa da áketpeıdi. Tipti, sol mal joğaltqan aýyldyń dál óziniń qasynda, qoı erisindeı ğana jerde júredi.
Sezikti bolatyn qıyndarğa, qaraýyl bıikterge áste jolamaıdy. Bul jazda ol jerlerdi shalğynshylar ğana kezetin.
Bir alğanda, jylqyny bes-altydan artyq almaıdy. Sol topty, jylqy ishinen shyğaryp alysymen, Balağaz óz jigitterine tegis mingizip qoıady.
Jylqy alardyń aldynda bul joldastaryn jaıaý ustaıdy. Olarda júgen men ishpekten basqa túk bolmaıdy. Tún ishinde eleýsiz bir adyrlarğa solardy ákep tastaıdy da, Balağaz, Ádilhan, Abylğazylar jylqy ákeledi.
Alynğan jylqyny jigitter minip alğan soń, Balağaz ózi árqashan qaraýylda otyrady. Analar oıda jatyp, munyń belgisin tosyp otyrady. Aýyl jaqtan shyqqan qýğynshy men jaı júrginshi kórinse, Balağaz saspastan otyryp, betin bağady. Jigitterine buıryq etip attaryna mingizip qoıady da, anaý kisilerdiń betinen ğana taıdyryp otyrady. Olar áste qashpaıdy, tek qana bir bel asyp túsip, bir qolattan ekinshi qolatqa ğana aýysady. Súıtip, keı ýaqytta joqshylar men bul jigitterdiń arasynda bir-aq qana dalda, bir ğana bel qalyp otyrady. Maly alynyp, sabylyp júrgen aýyldyń ıeginiń astynda bolady.
Tynyğý kerek bolğanda, qýğynshylardyń jańa ğana aryltyp kelgen jerlerine baryp bekinedi. Osyndaımen birneshe kún ótkizedi de, jalğyz-aq túnniń ishinde, joldastarynyń betin Naımanğa qaraı biraq túzeıdi.
Qarashanyń aýlyna Qunanbaı jibergen kempir bul aılanyń birin de bilgen joq. Ol túk bilmeı qaıtýshy edi. Óıtkeni Balağazdar óz úılerine mal soımaıtyn. Alğan jylqylaryn áste mańaılatpaýshy edi. Jalğyz-aq, bir-aq jol ğana Abylğazy ashqaraqtyq istepti. Naıman jigitterin alysqa uzatyp, qýğynnan qutqaryp bolğan soń, elsiz sýdyń basynda bir semiz taı soıylyp edi.
Sonyń bir ğana telshesin Abylğazy óz úıine ákepti.
Osy et el jatar kezde, túnde asylyp edi. Biraq kempirdiń murny jylqy etiniń ıisin bilip qapty. Ol et piskenshe, syrttan ańdyp, dál tabaqqa salyp, Abylğazynyń aldyna kelgen ýaqytta oqys kirip kelip, telsheni kórgen. Taıdyń telshesi ekenin de tanyp alğan.
Qunanbaı Baıdalyğa kisi saldy. "Qarasha týysqanyn ózi qaqsyn, sybysy shyqty. Aığağym bar. Tek arylyp bersin. Eger Qarasha tanatyn bolsa, Qaýmendi kepilge ótkizsin. Qaýmen sezetin bolý kerek. Jalğanğa janyn bermeıdi. Sensem, toqtasam, sonyń ar-ımanyna senip qana toqtaımyn", depti.
Baıdaly Qarashağa salmaq salğan joq Tup-týra Qaýmenge jabysty.
Qaýmen óziniń Qarashadan da, tipti Balağazdan da bezgenin aıtty. Baıdaly bolmady. "Ne qara dep shyq! Nemese aqtap ket. Qunanbaı senen jan alsa ğana toqtaıdy. Kóziń jetse, adal bolsa, jan bergenniń kúnási joq. Qaıta ağaıynyń men týysyńdy naqaq jaladan qutqarasyń" degen edi.
Osy arağa jetkende Qaýmen syr berdi. "Tastaı almaı júrgen janym joq, aq eken dep kepil bolar da jaıym joq" dedi.
"Qaýmen taıqyp shyqty. Kepil bolmaımyn. Aq dep ara túspeımin dep, aıağyn tartypty. Qarashanyń aýly aıypker bop shyqty!" dep, Yrğyzbaı ishi órekpı jóneldi. "Ağaıynmyn dep otyryp, jattan beter qastyq etti.
Jazyğymyz ne? Keshpeımiz, aıamaımyz, shaýyp alamyz, úıelmenimen órteımiz" dep, Maıbasar, Jaqyptar laýlap ketti.
"Azýyńdy bas, aıama!" dep, Qunanbaığa da salmaq saldy.
Qunanbaı dál bulardaı emes. Bıylğy jyldyń aýyrtpalyğyn oılap, ishteı seskenip qap edi. Onyń ústine qazir Baıdalymen shyraıy táýir bolatyn.
Urylar da jalğyz Yrğyzbaı emes, Kótibaq, Bókenshini qosa shyğyndatyp otyr.
Baıdalynyń ózin de aman qoığan joq. Olaı bolsa, endi sol Baıdalynyń ózimen tize qosyp, is isteý kerek. Qoldan kelse, sonyń ózine jaýlatý qajet. Tipti bolmasa, Jigitekti kináğa jyqpaq.
Sonymen Maıbasarlardyń alqynyn basyp:
 - Órekpimeı tura tur! Qarasha qaıda baryp qutylýshy edi! Eń áýeli sabyr tap! - dedi de, Jigitek ishine qaıta iske jiberdi. Jóneltkeni Jumabaı.
Ol áýeli Baıdalyğa bardy. Aldyńğy sálemdi oryndap, Qaýmendi qağyp bergeni úshin Qunanbaı Baıdalyğa yrzalyq aıtypty. Sony jetkizdi. Osydan keıin Qarasha men Abylğazyny Qunanbaı óz aldyna shaqyrtqan eken, osyny bildirdi. Baıdaly da Qunanbaıdyń bul minezin kinálağan joq.
 - Ağaıynyn ózi kórsin! Óz aýzymen arylsyn! Munysy maqul. Qarashağa joldağan habaryn men jetkizeıin, - dedi.
Biraq shaqyrtý jetse de, Qarasha men Abylğazy Qunanbaı aldyna barmady.
Baıdaly zil salyp ta kórip edi. Kóndire almady. Súıtip, Qarashalar: "Ári mal alady, ári jaýap bermeıdi" degen ekinshi túrli aıypqa tağy kezikti.
Qunanbaıdyń upaıy kóbeıip kele jatty.
Yrğyzbaı ishi endi kúndiz-tún Qarashanyń aýlyn baqqan. Abylğazy, Ádilhan, Balağaz bar - bári de el ortasynda joq. "Sýsyp, taıqyp ketipti", desken habar shyqty.
Sezik pen joramaldyń kólemi ulğaıdy. Qarasha, Qaýmen aýyldarynyń úıde joq jigitiniń bári de ury atandy. Abylğazy jalğyz emes. Bıylğy qımyl az kisiniń de qımyly emes. Bular kóp. Endi solardyń sonyna kóp el bolyp túsý kerek desken daqpyrt bar.
Bul sózder, kóbinese, Yrğyzbaı ishinen shyğyp, kópke jaıylyp jatady.
Sondaı laqaptar Abylğazy qataryna Balağaz ben Ádilhandy da áldeqashan qosqandy. Alğashqy shaqyrtýyna Abylğazy kelmegen soń, Qunanbaı tağy da kisi jiberip, Balağaz ben Ádilhandy shaqyrtty. Qarasha men Qaýmen Balağazğa sálem aıtyp, baryp qaıtsyn dep edi.
Balağaz barmaımyn depti. Joldastaryna bul jerde aıtqan dáleli:
 - Qunanbaı meni aıaıyn dep otyrğan joq. Qandaı aılamen qan qustyrsam dep, sony oılap otyr. Endeshe, men nesine momaqan bop, aldyna baram? Neden aıanam? Odan da áýeli qolyna túsirip kórsin, Qulaqtap basyp, jyğyp alsyn da, qul noqtasyn sonan  soń kıgizsin. Áıteýir sum atanğan ekem. Oğan jetken soń "momyn sum", "aqyldy sum", "kóngish sum" degen jaqsy atqa qushtar bolar jaıym joq. Ólsem de, ol jağyna óktemeı ólem! - degen.
Balağaz ben Abylğazynyń endigi qııas minezi Qunanbaıdy dağdarta bastady.
Baıağy dağdyğa salyp shaýyp alaıyn dese, mynadaı ash-aryq bop, sýyq tartyp júrgen eldiń ishinen órt shyğaryp alam ba dep qoryqty.
Oığa kelgen bir shara - ulyqqa shağý edi. Eń ońaıy otrıad shyğartyp, ýrıadnıkterge ustatyp, kisendep tyıu.
Biraq osy tusta zań ózgerip ketti. Burynğy ağa sultandyq qalyp, "bolys" degen jańalyq kirgeli jatyr. Tobyqtynyń dýany da ózgerdi: jazdan beri bul el Semeıge qaraıtyn bopty. Jáne túgel Tobyqty buryn bir ğana starshyn edi.
Tobyqty endi úsh bolys el bop bólinetin kórinedi. Jańa dýan jana ulyqtyń qolynda. Olarmen júz kórisip, syrminez bolğan Qunanbaı da joq. Erteń saılaýy keledi. Sondaı kezdiń qarsańyna óz eliniń ishimen qağazdasyp jatý laıyq emes. Eń bolmasa saılaý ótkenshe qoıa turý qajet.
Biraq aıal qylaıyn dese, Balağazdar asyp barady. Eki buıryğyn oryndamady. Endi: "Birjolata quryq áketken bop, tipti dandaısyp kete me?" dep, tağy qobaljıdy. Osyndaı sharasyzdyq ústinde, Qunanbaı bir top myqty jigitti attandyryp: "Taý ishinde júrgende ústinen túsip, tegis ustap ákelińder!"  - dep buıyryp edi.
Oğan kónetin Balağaz emes eken. Moıyndy qashyqqa salyp bardy da, birden-ekiden bytyrap ketti. Tıtyğy quryğan qýğynshylar el ishine qaıta aınalyp kelgende, Balağazdar da ilese oraldy. Kele bere Qunanbaı jylqysynan tağy aldy. Biraq qaýyrt almaı, birtindep, taı, baıtaldan aldy.
Bul ýaqyt el-eldiń qystaýğa qonyp, aqtan ajyrap, nağyz kúızeýlikke túsetin shağy edi. Endigi biren-saran usaq qarany ash-aryqtyń soıysyna alyp jatqan sııaqty.
Az kúnde Tobyqty ishine keletin bolystyq saılaýyn tosyp otyryp, Qunanbaı endi Bazaralyny shaqyrtty. Jigitektiń ózge jigitterindeı emes, Bazaraly irkilgen joq, tez keldi.
Qunanbaı jas toqalynyń úıinde eken. Tamğa jańa kiripti. Úı jyly.
Jasaý-jabdyq jas jigittiń otaýyndaı. Tolyq deneli, dóńgelek júzdi Nurğanym sulý da, sándi eken. Ásirese, qońyrqaı kelgen, úlken ótkir kózderi erekshe ajarly. Júzinde jastyq pen saýlyq, toqtyq, barshasy da nurlana túsip shyraı beredi. Aqaýsyz betinde móldiregen tutas qyzyly bar. Erge bitken kórnekti murnynyń oń jağynda kishkene, tompaqsha meńi bar eken. Nurly qyzyl júzine bitken qap-qara meń, ózinshe, qatty jarasyp tur. Ondağy Nurğanymnyń ereksheligi. Ózge áıelge bitpegen nysanasy tárizdi.
Qunanbaıdyń sóz bastaýyn kútip otyryp, Bazaraly Nurğanymdy ábden boljady. Ishinen: "Iapyr-aı, myna toqaldy qalaı tańdap, qaıdan taýyp alğan?" dep, tamashalaı qyzğandy.
Nurğanym birtúrli baıypty jáne erkin, batym kórindi. Qunanbaı men Bazaralyğa shaı jasatyp, sony qyzmetshi qatynğa quığyzyp berip otyryp, kúıeýine de, qonaqqa da qymsynbaı qaraıdy. Birer usaq sharýanyń jaıyn da Qunanbaığa erkin aıtty. Kúıeýi muny "qalmaq" deıdi eken. Shaı aıaqtap kelgende:
 - Qalmaq, shaıyńdy jığyz! Myna Bazaralymen sózim bar, - dedi.
Nurğanym asyqpaı otyryp, buıryğyn oryndady da, malshy qatynğa:
 - Sen endi júre ber! - dedi.
Ózi Qunanbaıdan tómenirek jerde maldas quryp, otyryp qaldy.
Qunanbaı áńgime bastağanda, Bazaralyğa qatty sóılegen joq. Balağaz ben Abylğazyny munyń ózine shağyp: "Seniń de betińe shirkeý ğoı.
Adamshylyğyń da, aryń da bar edi. Sol aryńa salmaq salğany ğoı olardyń.
Aqtamassyń, aqtamaısyń dep bilem, ne deısiń?" dep edi.
Bazaraly bógelgen joq. Qunanbaıdyń júzine týra qarap otyryp, qysqa jaýap aıtty. Bu da baıaý bastap, sabyrmen, salmaqpen aıtty. Sheshen sóıleıtin tárizi bar. Aıtqan jaıy: "Aqtaımyn dep kelgem joq, kinálaımyn.
Kinálağandyqtan arazbyn. Atym týysqan, al, jaıylysymyz bólek. Kórispeı ketiskenimizge kóp boldy. Biraq qolymda ámir qudiretim joq. Sondyqtan isteı alar sharam da joq..." degen edi.
Jyly úıge kelip, shaı iship alğannan beri Bazaralynyń júzine jaqsy kúndegideı nur kirgen. Batyr tulğaly, er sulýdyń oıshyl sergek kózi de, aq sur júzi de eriksiz eletkendeı. Betiniń qyzyly da balqyğandaı bop, nurlanyp tur.
Keń ıyq, zor keýdesi tómenshiktep, ıilmeıdi. Salaly kelgen appaq sulý saýsaqtaryna sheıin ózgeshe. Bitimdi, jaqsy týysty bildiredi.
Qunanbaı bul shaqqa sheıin Tobyqty ishiniń jasynda ózimen búıtip erkin, teń sóılesken jandy kórmegen. Ishinen Bazaralynyń tulğasyna da, jaýabyna da shyn súısindi.
Biraq, súıte otyryp, az áńgimeniń tusynda Bazaralymen yrğasyp ketti.
Qonaq jigitine Qunanbaı salmaq sala bastap: "Aıyptaıtyn bolsań, tyıu salýğa kómek et!" dep edi.
Osyğan kelgende Bazaraly:
 - Aıyptaıtynym shyn, jalğan emes. Ony aıttym. Biraq solardy osyndaı qyp jibergen sebep ne? Túp bále neden? Ol keshegi juttan, búgingi joqshylyqtan. Osy bálelerge ilese júretin ağaıynğa áıgili ádiletsizdik bar, sodan. Bireý ağa boldy. Bardy aldy. Bireý bolsa, keıin otyryp, kende qaldy.
Kirme bolyp, esesiz qalğan tağy kóp. Aıağynda mine ne boldy? Burynğy ağa bolğan aman qaldy. Buryn múıizdenip júrgen kóp kór bala kúńirendi de, ol qaldy. Osyny oılar jan bar ma? Jany ashıtyn, qınalyp oılaıtyn el ağasy bar ma? Meniń sizge kelgendegi óz aýzymnan suramağym, bilmegim osy edi? - dedi.
Jańağy aıtylğan tilekke jaýap bermeı, sózdi basqağa buryp ketken Bazaralyny úı ıesi jaqtyrmaı qaldy. Qyjyrta qarap, daý aıtyp ketti.
Sóziniń salmağy - "qudaı buıryğy tağdyrdyń jazýy" degender. "Jutty adam ákelgen joq. Kimnen kórmek kerek? Bardyń bári qaraılaspaı otyr ma? Biraq qanshağa jetpek? Er azyğy qanağat. Táńir buıryğyna kónbek kerek" degen bolatyn.
Bazaraly sol "buıryqtyń" ózine de toqtamady. "Qudaı buıryğy qalyń eldi qan qaqsatyp qoıdy. El qamqorymyn degender kómek oılasa, netýshi edi?
Mynaý aqyldary kórgenine kóne ber degen ğoı. Olaı bolsa, qudaı buıryğy dep kórge baryp tirideı kire bersin be?" - degen.
Qunanbaı Bazaralymen kóp salğylasýdy endi óz boıyna min kóre bastap, túsin sýyqqa saldy. Daýdy tujyrtyp, toqyratyp kep:
 - Senen de arylğanym osy. Endi aıaspaıtynğa ketken ekemiz. Jalğyz-aq Balağaz, Abylğazy arandaıdy. Jaman arandaıdy... Qashan aıtty demesin? - dedi.
Sózdiń osymen bitkenin Bazaraly túsinip, júrýge qamdanyp otyryp, dál keter jerde:
 - Balağazda jumysym joq. Ne bolsa, o bolsyn! Biraq kópti aıtsam qorqytamyn dep, siz áýre, uqtyram dep, el áýre. Kelise almas kún eken. Kere-qarmen ketkenimiz de baıağy, - dep tymağyn kıdi.
Sońğy sózi jaýapsyz qaldy. Bazaraly asyqpaı túregelip, qosh aıtty da, esikke bettedi. Nurğanym men Qunanbaı budan kózderin almaı, qarap qaldy.
Er jigittiń syrt symbaty da sonshalyq  ózgeshe. Ór kóńildi batyr beınesindeı. Ári baısal, ári mańğaz. Tip-tik boıy qymsynbaı, qysylmaı ketti.
Qunanbaı esikten kóz almaı oılanyp qap edi. Azdan soń Nurğanymğa qarap:
 - Shirkin Bazaraly! Bul óńirdiń jigitine bitpegen syrtyń men nuryń bar.
Ishińde jatqan tunyq móldir syryń da bar. Tek sorly jazğan, qarymy sholaq Qaýmennen nesin týdyń eken? - dedi. Qyzyğyp ta, qyzğanyp ta sóılegen sııaqty.
Nurğanym Bazaraly daýlaryn úlken yntamen tyńdağan. Kúıeýiniń jańağy sózi, mynaý sulý jigitke muny ádeıi qyzyqtyryp sóılegendeı áser etti.
Qyzğanyshyn alğan joq. Qyzyqqanyn aldy. Jas áıeldiń júregi áldeneden órekpip, týlap qaldy.

     4

El ishine saılaý keldi degen habar shyğyp edi. Jıdebaıda jatqan Abaığa Qunanbaıdan shaqyrtý keldi.
Abaı kúz boıy ózinshe bir oqshaý, jalğyz bolğan. Kóbinshe, dombyra tartyp, kúı kúńirente beredi. Sheshen qońyr dombyra bıyl tipti dilmár bolyp alğandaı.
Kóp-kóp syrlar aıtady. "Saımaqtyń sary ózenin" tartsa da, "Qos qyzdyń jylağanyn", "Boz torğaıdyń shyrlağanyn" tyńdasa da baıağy saryn kóp jaıdy baıan etetin boldy. Neler aıtady? Jeldi aıaq jelmaıasyn josytqan Asanqaığy da, ashty kúıin bebeýletken Alshağyr da - barlyğy da tynym tappaı bezek qağady. Ylğı bir kórgenine kóne almaı, ańsağanyn ala almaı, zar-zar shekken kúıindiler. Báriniń de qasıeti - izdene talpynady, tolğana shıryğady.
Endi Abaı oıynyń kóbi, osy jazda Qadyrbaıdan estigen, soğan ózi aıtqan úlken tolğaýlarynyń jaıy. Qadyrbaı sonda: "Ótken zaman talaı sherin tastap ketken" deıtin. "Aqynnyń ańsaýynan, ánshiniń yrğağynan, kúıshiniń ker tolğaýynan sony kór" degendeı bolatyn. Abaı óz oıyna, sol ótken kúnder tilshisi bolğan kári dombyranyń syryn jalğaıdy.
Burynğy qyzyq, saýyq degenniń, jastyq júris degenniń bárin de ázirshe umytqan tárizdi.
Osy jaqyn shaqta Erbol kelip, Abaıdy ertip áketpek bolğan. Eliktirip, qyzyqqa salmaq bolatyn. Keıbir júristerdi eske salyp, sulý qyzdardyń attaryn atap edi.
Abaı buğan da salqyn qarady. Sol Erbol qonyp jatqan kúnderde, "Sap-sap, kóńilim, sap, kóńilim" degen uzaq bir jyr jazdy. Munysy Erbol usynğan jelikterge ózinshe jatyraq qaraı bastağan bet sııaqty. Erbolğa aıtqan jaýap ta osy. Dombyrağa qosylyp, uzaq ánmen aıtyp bergende, Erbol daýlasa jóneldi.
 - Táńir, óziń jas dáýrenge qosh aıtaıyn degennen amanbysyń? Jıyrma beske jasyń kelmeı jatyp, bu nemeneń? Ondaıyńa kónetin kisi joq!.. - degen.
Abaı Erboldyń narazylyğyn túsindi de, kúlip qoıdy. Ońasha kezderinde burynğysha dombyrağa qosylyp, kóp oılaryn termelep aıta beretin. Endi birneshe kún boıynsha, jalğyz kúıi osy "Sap-sap, kóńilim" ğana boldy.
Erbol bul óleńniń túbin jaqtyrmasa da sózin unatty. Sondyqtan keıde Abaı ánine qosylyp ta ketedi. Osymen, dál bir on kún boıyna eki jas jigit ózderi keship ótken eń alğashqy albyrt jastyqqa uzaq-uzaq "qosh-qoshyn" aıtqandaı boldy.
Súıtip júrip, bir kúni Erbol qaıtatyn mezgilge jetkende, Abaı tağy da syrlasqandaı bop:
 - Kárilikti shaqyryp júrgenim jok, Erbol. Jastyğymdy nege qııaıyn?
Dúnıeniń ony aıyrbas eterlik qaı táttisi bar. Málim ğoı. Tek endi bala jastyq pen albyrt jastyq ornyna nárli jastyq izdeımin. Bul jolda da qushtarym kóp.
Endigi kóksegenderimdi aıtsam da, kókiregim qars aırylady. Bir bilersiń...
aıtarmyn! - degen. Munysy anyq syry.
Qunanbaıdyń shaqyrtýy osy áńgimeler ústine kelgen. Sol kúni Erbol qaıtyp ketti de, Abaı Qarashoqyğa tartty.
El orynğa otyrar kezde Abaı Qarashoqydağy qystaýğa taqap edi. Toğaıly ózekte, qarsy aldynan kele jatqan jalğyz salt attyny kórdi. Boıy uzyn, eki ıini esikteı bireý eken. Jaqyndap kelgende, óz inisi Ospan bop shyqty. Qarańğy keshte endi ğana ańğaryp, Abaı tańdanyp qaldy. Ánsheıinde kúnde kórip júrgen inisin dál mundaı úlken deneli dep bilmeıtin. Qazirde on segiz, on toğyzğa kep qalğan Ospan tipti alpamsadaı bop ketipti. Abaıdan ári bıik, ári súıekti, iri.
Ospan qatty júrip kep, Abaıdy tanydy da, shuğyl toqtady. Toqtaı sala, kúle sóılep:
 - Búgin ákemniń aldyna bara qap em. "Aýzyń oraza ma? Bes ýaqyt namaz oqımysyń? Musylmandyq paryzyn atqaramysyń?" dep, dál bir Múńkir-Náńkirdeı tergeýge alğany. Shynymdy aıtyp: sol atağanyńyzdyń bárinen osy jaıyn qulan qandaı taza bolsa, men de sondaı tazamyn degeli bir turdym da, bata almadym. Shataq shyğatyn. Sonan soń qaıteıin? E, bári de solaı degenim.
Osyğan yrza bolyp, ózimdi maqtap, kúni boıy qasynda sarğaıtpasyn ba kep?!
Amal joq, dáretsiz namaz da oqydym. Ótirik oraza da boldym. Búıte berse, shyndyğyna birjolata kózin jetkizeıin dep, ózimen birge aýyz da ashtym. Jańa aýyz asharğa istegen barlyq ystyq tamağyn sypyryp-sıyryp jep, úıge qaıtyp kelemin. Mine súıtip, ákeńizdi aldap soğyp kele jatqan Ospan biz bolamyz, -dep qarqyldap, uzaq kúldi.
Inisiniń rahat kúlkisine eriksiz eligip, Abaı da kúldi.
Biraq oıynda mysqyl da bar edi.
 - Óı, óziń ákeńe shynyńdy aıtsań, mundaı qýanbas eń. Ótirik degen rahat eken-aý ózi, á!.. Mázsiń ğoı! - dep Abaı kúlgen boıynda tebinip júre berdi.
Ospan onyń mysqylyna jaýap taba almaı ańyryp qap, kúreń atty bir tartty da, jorta jóneldi.
Qarashoqydağy qystaýğa kelgen soń, Abaı eń áýeli ákesine barmaı, Kúnkeniń úıine kirdi. Munda Abaıdyń eń jaqsy kóretin týysqany Qudaıberdi kópten beri naýqas bolatyn. Aldymen soğan amandasyp, jaıyn bilmek.
Qudaıberdi bıik tósek ústinde jótelip jatyr eken. Abaıdyń kelgenine súısinip qalğan sııaqty. Appaq shólmekteı bop júdegen júzine juqalań qyzğylt shyqty. Qap-qara saqaly qazirde birtúrli uzaryp, ósip ketken eken.
Súıek-súıegi adyraıyp, kók tamyrlary kórinip, saldyrap qapty.
Ağasynyń paqyr bolğan túrine Abaıdyń jany qatty ashydy. Alysta turyp, tez sheshindi de qasyna kep, tósekke otyrdy.
Jeńip alğan naýqas eńserip áketip barady. On bes kún buryn bir kelip ketip edi. Qazir kóp tómendep qapty. Qudaıberdi Abaıdyń qolyn ustap, qysyp, sıpap jatyp:
 - Jaqsy keldiń ğoı! - dedi.
Aýrýdyń júdeý qolyn inisi qos qolymen ustap, ózine taman tartyp kep, júregine basty. Ekeýinde de ún joq. Biraq adal týysqandardyń armandy muńdaryn júrekteri aıtysty. Birtalaıdan soń Qudaıberdi álsiz ğana ún qatty:
 - Ákeńe kirdiń be? - dep edi.
 - Áli barğam joq. Áýeli sizge keldim!
Osy ýaqytta Abaı keldi degendi esitip, qarsy úıden úsh bala kelip, sálem berdi. Úsheýi de Qudaıberdiniń balalary. Úlkeni on bir-on ekidegi - Sháke, ekinshisi segiz jasar - Shubar, úshinshi bul ekeýinen de kishirek, toqaldyń balasy - Nurtaza.
Balalardyń bárin de Abaı qasyna shaqyryp alyp, betterinen súıdi. Sháke men Shubar oqý oqı bastağan. Abaı kelgen saıyn olardyń sabaqtaryn surastyryp júretin. Balalar buğan qatty úıir edi. Qazir de baýryna kirip ketti.
Qudaıberdi Abaığa úırilgen óz balalaryn kórip, qobaljyp ketip, betin irge jaqqa burdy.
Abaı osy qozğalysty baıqap balalardy az aldandyrdy da, úıden qaıta uzatyp saldy. Naýqastyń qasyna tağy kep otyrdy.
Qudaıberdi esikke kózimen nusqap:
 - Adam bola ma?.. Bolar ma? Inileriń mine. Kim bolaryn... ne kórerin qaıdan... bileıin? - dedi. Qoshtasyp jatqan sııaqty.
Inisiniń kózinen eki-úsh tamshy jas aqty. Daýsy da dirildep, jylağandaı shyqty.
 - Qaryzdary men bolarmyn, Báke! Ál-shamamnyń jetkeninshe qoınym menen moınymda, ósirermin!
Qudaıberdi buğan ózi toqtaý aıtty:
 - Jylama... Jylamashy!..
Ekeýi tağy da únsiz ğana bir-birine qadalyp, qarasyp qaldy. Azdan soń Qudaıberdi boıyn jıyp, ońaldy da Abaığa betin berip, qyrynan jatty. Biraq qozğala bergende tağy jótelgen. Abaı onyń kórpesin ıyğyna kóterip qymtap qoıdy.
Qudaıberdi endi basqa sózge aýysty da, ekeýi jaı ğana áńgimelesip ketti.
 - Ákeńniń seni nege shaqyrğanyn bilemisiń, Abaı?
 - Joq, Báke, ázir bilgem joq.
 - Endeshe, búgin saılaýshy tóre kepti. Ákem Jaqyp aýlyna túsiripti. Myna jańa oryn - "bolys" degen bar deıdi. Soğan seni saılamaq. Uqtyń ba? Ne deısiń buğan?
 - Ózińiz ne deısiz? Mağan ne aqyl aıtar edińiz?
 - Meniń tilimdi alsań, - dep Qudaıberdi biraz oılady da, - bolma! Ulyqtyq qasıet emes eken. Kózimiz jetti ğoı. Bektik buzady eken jáne túbinen qaıyr shyqpaıdy, qarğys shyğady eken. Jas ómirińdi zaıa qylma!
Abaı óz jaýabyn oılağan da joq.
 - Aıtqanyńyzdyń bári shyn, Báke!
 - Tilenip júrgen kórinedi ğoı ákesinen. Anaý Tákejan-aq bop, qarq bosyn! -dep, Qudaıberdi toqtap qaldy.
Bul keshte, el jatqansha, Abaı ağasynyń qasynan ketken joq. Naýqastyń tilegi boıynsha dombyra alğyzyp, kóp-kóp kúıler tartyp otyrdy. Endi bağanağy balalar da kelgen. Abaı aýrýdy uıqtatý úshin sol balalarğa aıtqan bop, "Myń bir tún hıkaıasynyń" bir taraýyn da aıtyp berdi. Balalar bunyń qasynan shyqpaı, ertegisin telmire tyńdasty. Ári dombyrashy, ári áńgimeshi ağany úsheýi birdeı jaqsy kórip, tósekke de birge jatty. Nurtaza men Shubar:
 - Abaı ağam qasyna men jatam!
 - Joq, ózim jatam! - desip, talasyp kep, eki jağynan qoınyna kirdi. Kózderi uıqyğa barğansha, Abaıdy kezek tartyp qushaqtap jatysty.
Saılaýshy tóre kelip, kesheler Qunanbaımen kóp sóılesken bolatyn. Jańa bolys týraly munyń aıtqanynan shyğatyn emes. "Jańa zakon , jańa saılaý bolady" degennen beri, Qunanbaı ózi endi ulyq bolýdan toqtalmaq.
Bir kezde Arğynnyń bir dýan elin basqaratyn ağa sultandyq bar-dy. Oğan Qunanbaı qyzyğyp baryp, bastyq bolğan. Sodan kele, kishireıe túsip, Tobyqtynyń starshyny boldy. Biraq, ne dese de, túgel Tobyqty "ashsa alaqanynda, jumsa jumyryğynda" bolğan.
Endi mine, ulyq qoly uzaryp keledi. Tutas Tobyqty da joq. Úsh bólinetin bopty. Munyń bir bóligine ulyq bolý onshalyq murat emes.
Qaıta, bolys bolmaı syrtyraq otyrsa, bar Tobyqtyğa óz ámiri molyraq júrmek. Ol bir.
Ekinshiden, el arasy búgin qıyndap barady. Mynaý Balağazdar sııaqty tynyshsyzdyq shyqty. Onymen alysý kerek. Biraq alys pen tartystyń basy tağy ózi bolsa, baıağy arazdyq qaıtadan qozdanady. Óziniń tus-tasy Bójeılermen alysqany bir sári. Endi bolys boldym dep Jigitektiń jas-jeleńimen, bala-shağasymen alysatyn bolsa, ol boığa laıyq emes.
Qaıta olarğa qoly batyl tıetin jasty salý kerek. Óz tustasymen ózderi alyssyn. Balalar bolsa erjetti. Bılikti solarğa artyp, aqyly men ámirin ózi tynysh otyryp júrgizedi.
Úshinshi, Qunanbaıdyń jasy bolsa da jetpiske taqap qaldy. Endi erjetken balanyń ishinen óz ornyna kisi qamdaıtyn mezgil jetti.
Osynyń bárin ishteı oılap, tarazyğa salyp kelip, jańa bolystyqqa Abaıdy laıyqtağan. Onyń da bir esebi bar.
Abaı áke tárbıesinen syrtqary ketti. Qaıta bar minez, bar júrisi ony Qunanbaıdyń qasynda otyrğan qatal synshysy etip barady. Sońğy jyldar, ásirese, solaı bop keledi. Ákesi Nurğanymdy toqaldyqqa alğaly, Abaı tipti qashyqtap júr. Ol jónde Qunanbaı ishinen Uljandy aıyptaıtyn. "Balańdy sýyq ósirdiń" dep, bıylğy jazda Uljanğa kep kiná taqqan.
Biraq alys júrse de, sol Abaıda aqyl men qaırat, til men tálimniń mol ekenin ákesi tanıtyn. Endeshe, myna tusta osyndaı shalğaı ketip bara jatqan balany ulyqtyqpen qaıta tartý kerek. El bıleýdiń salmağy jas basyna tússe, Abaı ákeniń shyrğasyna eriksiz keledi. Eger ákeniń oıyndaı bop, beti túzelse, ózge jastyń qolynan shala keletin jumys, Abaıdyń qolynan molynan keledi.
Ol qaıratyna da Qunanbaı senetin. Endigi baılaýdyń bári qat-qabat oılardan týğan.
Ákesi turyp, shaı iship bolğan kezde Abaı keldi. Dastarqan jıylğan, úı ishi jańa sypyrylğan, taza eken. Tákejan Abaıdan buryn kelipti. Uqypty shákirtteı bop anadaı jerde júginip otyr. Qunanbaı eki balasynan basqa kisini úıden shyğardy da, sózge kiristi...
Aıtqan sóziniń bári de Abaığa arnalğan sııaqty. Óziniń qartaığanyn aıtty.
Jaqsy-jaman ómirdi alys-julyspen ótkizgenin eskertti. Kim úshin alysqan?
Osy násil, osy balalardyń aldyńğy tileýi úshin alysqan. Endi mine bular erjetti. Óz isterin óz qolyna alatyn mezgil jetti. Dos tapsa da, jaý tapsa da, bular endi ózderiniń tustasynan tabady. Óz zamanynyń tilin de bular syrt býyn káriden ońaı uğynady. Alystyń tásilin de tez tabady. Sondaığa kezektep kirisetin osy ekeýi. Biraq, búgin biri bolsa, erteń ekinshisi bolar. Jol júldege talaspasyn. Ákeniń uığarğany Abaı. Sonyń bolýyn maqul kóredi.
Qunanbaıdyń kópten beri Abaığa uzaq sóz qatqany osy.
Abaı oılanğan kisi sııaqtanyp, az úndemeı otyryp baryp, aqyrynda tamağyn qyrynyp aldy da:
 - Áke, sengenińizge raqmet! Endigi mindetti bizge artqanyńyz oryndy. Arqa-basyńyzdy budan bylaığy aýyrtpalyqtan bosatý kerek. Tynyshtyq ómir tileıtin kezińiz boldy. Jalğyz-aq jańağy sózińiz mağan aıtylsa, men ózim bolystyq, ulyqtyqtan bas tartam. Meziretim emes. Ári ağalyq joly bar, ebi de bar, usynğan ornyńyzğa myna Tákejan laıyq. Osy bolsyn! - dedi.
Abaı osy sońğy sózderin aıta berip, Tákejanğa kóz tastady. Molda pishin, múláıim bop otyrsa da, Tákejan qyp-qyzyl bop qýanyp ketti. Janazada, pidııany mol atağan jerde jymyńdap ketip, qubyljyp qalatyn, mysyq sopy haziretteı kórindi.
Qunanbaı Abaığa qaıta-qaıta qadaldy. Bolmaıtyn sebebin eki qaıtara surady.
Abaı bir ret qysqa qaıyryp: "bola almaımyn" degen edi. Biraq ákesi ekinshi ret salmaq salğanda, molyraq dálel aıtty. Halyqty bıleý úshin adam ózi qameletke jetý kerek. Oğan Abaı ózin ázirmin deı almaıdy. Pispegen adamnyń qolyndağy bılik, jas balanyn qolyndağy ustara pyshaq esepti. Ne ózi arandaıdy. Ne ózgeni arandatady. Abaı ózin aıamasa da, buğan eriksiz kúni túsetin halyqty aıaıdy. Bolmağanda, sondyqtan bolmaıdy. Halyq keregine jaraıtyn bop jete qalsa jáne elge paıdasy tıerine kózi jetse, ol kúnde ákesi uığarmaı-aq ózi suranýğa ýağda beredi. Ázirshe áke zorlamasyn... degen sózder.
Qunanbaı bul tusqa kelgende shuğyl ózgerip, tez taıqyp shyqty. Sol arada Tákejanğa buıryq etti. Ol balasy op-ońaı "qup" dedi.
Osydan keıin on bes kúndeı ýaqyt ótkende, Tákejan bolystyqqa nyq bekip, betin túzep aldy. Aqylshysy az emes. Bir jağynan Qunanbaı bolsa, ekinshi jaqtan Maıbasar, Jaqyptar da óz sabaqtaryn Tákejannyń qulağyna quıyp júrdi.
Jańa bolys qalağa da baryp qaıtqan. Ol jerde Qunanbaı sálemi boıynsha Tinibek baı jetekshisi boldy. Semeı ýeziniń ulyğy Tinibekpen ashyna syılas eken.
Sondaı ilikter arqyly, Tákejan alğash barğan jolynyń ózinde de birtalaı istiń basyn qaıyryp keldi. Saılaýshy tórege Qunanbaı uğyndyryp jibergen jaılar bar-dy. Sonyń úlkeni Balağaz, Abylğazylar isi bolatyn.
Ulyq bolysymen, eń aldymen ámirin elge tanytpaq bolğan Tákejan, bar kúshin Balağazdarğa salypty. Qaladan Tákejan qaıtqan oraıda, Semeı ýeziniń jańa paıda bolğan oıazy, Shyńğys ishine bes kisilik qarýly top shyğarypty.
Tákejan ózi bolys bolysymen bir atshabarğa Jumağuldy alğan. Ekinshisi jas jigit - Qarpyq.
Soldattardy bastap kelgen Jumağul el qulaqtanbasyn dep, bolys keńsesine tún ishinde ákelipti. Tákejan men Maıbasar osy túnde on shaqty jigitti otrıadqa qosyp, Jigitek ishine attandyrdy.
Buryn oqta-tekte bolmasa, Tobyqty ishi qarýly jasaýyldy kóp kórgen joq-ty. Aýyldardyń ústinen kók temirli, kóp attylar ótkende, bala-shağa, kári-jas qatty túrshikti.
Qýğynshy otrıad Balağaz ben Abylğazynyń tobyna Shyńğys taýynyń ishinde ońaı kezdesti. Oqys aıqasyp qalğan. Uzaq qýğyn boldy. Biraq qaladan kóp shyqpağan, el jaıyn, jer jaıyn jaqsy bilmeıtin soldattar bul qýğynda shorqaqtyq istedi. Taý ishinde shaba almaı, erleriniń qasynan ustap, bos óbektep, keıindeı bergen. Ózderi jáne oba ataýlynyń barlyğyn qubyjyq sanaıdy.
Uzyn dúrbilerin qaıta-qaıta sýyryp ap, tesile qarap, kúnuzyn turyp alady.
Qashqandardyń qarasyn tanyğan Tólepberdi, myna bógelisterge jaman kúıetin.
"Osynyń, dál osy bir keńirdekteı nemesin qurtar ma edi? Soıylmen pereıin be osy kep!" dep, tisin qaıraıdy. Biraq amaly joq. Súıtip, otrıad shaban boldy.
Sony baıqağan Balağaz, birazdan soń atyn tejep, artyn boljağan.
Qýğynnyń aldynda óktep júrgen Yrğyzbaı jigitteri eken. Tólepberdi men sonyń inisi Eleýsiz jáne Jumağul kórindi. Qashqyn jigitter qolğa túspeıtinderin uqqan bolatyn.
Abylğazy men Balağaz ekeýi óz joldastaryn Shyńğystyń bir tarlaý ózegine salyp, jóneltip jiberip, qastaryna jalğyz Ádilhandy alyp, bir tumsyqtan tosyp qaldy.
Jaý alysta dep erkin shaýyp kele jatqan Tólepberdiler úzdik-sozdyq kele jatqan. Balağaz qýğynshynyń aldyndağy Jumağul men Eleýsizdi ilgeri ótkize berip, tıip kep ketti. Eki jigitke qarsy bular úsheý bop aralasqan. Qaıyń soıyl, qara shoqparlar eki-úsh ret aıqush-uıqysh tıisti. Ári myqty, ári aılaker Balağazdar Jumağul men Eleýsizdi megdetip ketti. Es jıyp, aığaı salýğa da mursha bermedi. Balağazdyń ózi men Abylğazy ana ekeýiniń soıyldaryn ushyryp-ushyryp jiberip, bir-bir-aq salyp uryp jyqty.
Ekeýiniń astyndağy attaryn da ilip alyp, tartyp ketti.
Qýğynshynyń aldyn op-ońaı uıpap alyp ketken jaýlarğa otrıad endi betteı almaı qaldy. Barlyq top uılyğyp turyp-turyp, sol aradan keıin qaıtty.
Biraq tek qaıtpady. Qashqyndar atshabardyń basyn jaryp, atyn alyp ketkendikten, qaıta júrgen saparda bul otrıad momyn eldi shapty.
Jigitek ishine kelip beıbit otyrğan Qarasha, Qaýmen aýyldarynyń iri qaralaryn qýyp ketti. Jalğyz bul aýyldar emes, kórshiles Úrkimbaı, Qaraqandardan da mal aldy. Ár úıdiń bir-bir butartaryn, japa-jalğyz saýyndaryn qýyp ketti. Bundaı ister de bul kúnge sheıin bolyp kórgen emesti.
Ne kórse, aıypkerdiń ózi kóretin. "Qoly etkenniń moıny kóteredi" desetin.
Tákejan jańa sumdyq bastap, kempir-shal men qyzyl qaryn jas balanyń talshyğyna da sheńgel saldy.
Keshke sheıin osy habardy tegis estigen Jigitek aýyldary úrpıisip qaldy.
"Zaman ne bop barady? Kún raıy qalaı buzyldy? It ashýyn tyrnadan alğany ma" dep tiksindi. Sybaılas Kótibaq, Bókenshi de mynaý qımyldardy unatpady.
Ásirese, batqany - jazyqsyz Qaýmenniń jaza shekkeni. Bunyń Balağazdan bezip shyqqanyn jurttyń bári esitken. Al Úrkimbaı, Qaraqandar bolsa, tipti jazyqsyz.
Kimnen kórerin, ne dep kórerin bilmese de, qalyń el: "Tağy bir bále túıildi" dep, kúńkildep qalysty.
Bolystyń keńsesin Tákejan Musaqulğa ákep, óz qystaýyna qurğan-dy.
Aınalasynda tilmash, starshyn, atshabarlarmen birge, Maıbasar, Jaqyp sııaqty aqylshylary kóp. Topyry mol. Bul jıyn Balağazdyń qylyğyna kijine túsip, Jigitek ishine istep otyrğandaryn oryndy sybağa dep bildi.
Osydan úsh kún ótken soń otrıad qaıtyp ketti. Bular kesheler tağy shyğyp, izdep kórse de Balağazdardy kezdestire almağan.
Teginde jurtty seskendirip, qashqyndardyń júregin shaılyqtyrý úshin shyğarylğan otrıad edi.
Jańa ulyqtyń qoqan-loqysy isteldi. Endi qaıtqanyna bolys ta qarsy bolmağan. Olardy jóneltip jiberip, qazirde "pirgaýar" jıyp, qağazdaryn myğymdap qalağa shağym joldağaly jatyr.
Tákejannyń ásker ákelgeninen Abaı jırengen bolatyn. Qalyń eldi órekpitken sotqar qylyqtaryn Jıdebaığa kelýshi jurttan esitip, Abaı atqa mingen-di.
Musaqulğa kelse, Bazaraly da sonda eken. Ol Abaı kózinshe Tákejanğa salmaq saldy.
 - Alyssań, tentek dep bizben alys. Onsyz da tıtyğyna jetip otyrğan momynda neń bar? Qatyn-balamyzdy ashtan qyram demeseń, alğanyńdy qaıtar!
Jalğyz-jarym saýyn men tirligi osy sen áketken azğana qarada tur.
Jaıymyzdy uq, ağaıyn... - dep edi. Tákejan oń sóılespeı ashýğa basty: "Áli túk kórgen joqsyń. Balağaz, Abylğazyny ustamaı basylmaımyn. Elge áreket salyp otyrğan men emes. Solar!" - degen.
Bazaraly yza boldy.
 - Endeshe, Balağaz ustalğansha tamam eldi kógendep, tizem deseńshi.
Tákejan buğan qarsy dúrse qoıa berdi.
 - Áli sen qaıdan ara ağaıyn bop shyqtyń? Ózińdi bı etetin kim osy? Balağaz úshin aıypker etpeı, kepil etpeı otyrğanymdy nege ağaıyndyq dep bilmeısiń?
Shynğa kelseń, men aıtaıyn, Balağaz tyıylmaıtyn bolsa, endigi otqa sen kúıesiń. Qutylmaısyń!
Bul zilinen Bazaraly qoryqqan joq.
 -Oı, jaratqan táńir, aqyl ıesi bolğan estııarmen sóılesip otyr ekem desem, jańylyppyn ğoı. Sen de bir atarman ekesiń ğoı. Búıtkenshe, atshabaryń Jumağuldan jaýap alyp, qaıta berýim eken ğoı! - dedi de, turyp ketti.
Abaı Tákejannyń teristigin aıtyp, sóılesip kórmek edi. Ağasy: "Aralaspa, kılikpe" dep qatty seripti. Osy keńsede otyryp, Abaı búgin ázirlenip jatqan qağazdardy baıqady. Barlyq mór, pirgaýar, qol men tańbalar Jigitek jigitteriniń soryna ázirlenip jatyr eken. Sol keshte Semeı qalasyna úkili pochta jóneldi. Ony da bildi.
Osy bilgenin Bazaralyğa aıtyp kep:
 - Búl dúleıler tağy bir mol báleni shaqyryp otyr ğoı. Tağy da bir Toqpambet, Musaqul shatağyn kórmeı tynbas! Tek el jasymasyn da, qoryqpasyn, Bazeke! Ushyq-ushyq, áli daýyl emes!.. - dedi.
Bazaraly óziniń amalsyz kelgenin aıtty. Malynan aırylğan ash-aryq osyğan kep salmaq salyp, eń bolmasa, baryp arylyp kel degen eken.
Abaı Bazaralyny toqtatyp qoıyp, Maıbasar, Jaqyp, Tákejan úsheýin ońasha shyğaryp aldy da, qatty ashý aıtty:
 - Erkekpen erkekshe alysýdan jeńilesiń de, qatyn-balağa batyrsısyń.
Keshe ózi jutap qap, ózi ashtyqqa ushyrağaly otyrğan eldiń aýzyndağy sýsynyn alyp, ne betterińmen otyrsyń?! Osymen eń áýeli sot aldynda basyń ketpeı me?
Tamam eldi dúr silkintip otyrsyń. Osynyńnan qaıtpaı, aman otyryp kórshi, káne? - dep, Tákejandy qorqytyp sóıledi. - Senderdiń bergen aqylyń osy ma?
Tym qursa, sender uıalsań netti! Qaıtartyńdar qazir eldiń malyn! - dep, Maıbasarğa buıyra sóıledi.
Tákejan Abaıdyń bul buıryğyna ishinen yza boldy. Biraq qarsylasýğa bata almady. Ákesiniń áneýgúni Abaığa bolys bol dep, kóp jabysqany esine tústi. Eger myna jolda Tákejan teris bop, Abaıdiki oń bop shyqsa - qater kóp.
Qunanbaı ulyqtyqty budan alyp Abaığa berip qoıa ma, qaıtedi? Tym qursa, ákeniń beti anyq bolsa eken. Al ázirshe, ol jaqtan habar joq. Jigitekke istegendi maquldaı ma, joq pa, málim emes. Sol sebepti Abaığa jaýap qatpady.
Oılanğan kisi boldy.
Qalaıda Abaı salmağy osal tıgen joq. Maıbasar men Tákejan bolmasa da, Jaqyp oığa tústi. Bul ózgelerge ońasha aqyl salğanda:
 - Balağaz, Abylğazyny ulyqqa qýğyzğaly otyrmyz. Solardyń qağazyn myqtap bol da, Semeıge tez jónelt! Tentek degen azdy qýaıyq! Shyğara qýaıyq!
Myna maldy qaıtaraıyq! - degen. Osymen Bazaraly bul jolğa kelgen jumysyn tyndyryp, jazyqsyz eldiń maldaryn alyp qaıtty. Biraq Jigitek ishine Tákejannan estigen qorlyq sózderin aıta keldi.
Balağazdardyń ústinen qatty qağaz ketkenin de aıtqan.
Bazaralynyń ózimen tildespeıtin. Balağazdar osy kúnderde Qarashanyń aýlyna kúndiz-tún kisi jiberip, habar-oshar alyp turatyn.
Arada úsh kún ótkende, Shyńğys ishine bir tosyn habar tarady. "Semeıge Tákejan bolys jóneltken úkili pochta talanypty. Tobyqty jerinde emes. Ýaq jerinde, Muqyr degen jardyń tusynda ushyrapty. Endi bále molaıdy" degen laqaptar dúńk-dúńk shyğady.
Tákejannyń Balağazdardy kórsetken qalyń qağazdary anyq úkili pochtamen jóneltilgen. Ol pochtasy úsh salt atty. Eki qorjyndary men moıyndağy bylğary sómkeleri qağazğa toly. Tymaqtarynyń mańdaılaryna úkiniń bir tal qanatyn japsyrğan Jumağul, Qarpyq jáne bir atshy jigit Musaquldan shyğa sala, shapqylaı jónelgen. Jol boıynan laý mingende, degbirsizdenip: "Úkili", "úkili pochta" dep qoldy-aıaqqa turmaı, digir salyp minetin!
Dál osy shapqynshy bir kún, bir tún júrip, endi sońğy tún ishinde Semeı túsemiz dep kele jatqanda, Muqyr jyrasyna jetken.
Sol ýaqytta qarsy aldarynan qara jolmen kele jatqan úsh salt atty kórinedi. Shaýyp kele jatqan atshabarlarğa analar tupa-týra keldi de, bir-birden aralaryna suğyldy. Súıtti de bir sátte Jumağuldardy jağadan sart-surt ustaı alyp, attan julyp-julyp túsirdi. Alysady degen oıda joq.
Shapqynshylar bógde jolaýshy dep selqos kele jatqan. Jáne qatty talyp sharshağandyqtary da bar-dy. Endi attarynan qalaı ushyp túskenderin baıqamaı da qalğan.
Úsh jigitti úsh-aq jigit aldy. Betterin qara shúberekpen tańyp alğan jaýlar bir aýyz ún qatqan joq. Pochtanyń bar qorjynyn, bar sómkesin tartyp aldy da, jónep berdi.
Bul qımyldy istegen Ádilhan bolatyn. Ózi tórtbaq kelgen aılaker, myqty Ádilhan osy pochtany ádeıi ańdyğandy. Jumağuldardyń arttarynan qýyp otyryp, jańa keshke, analar Kúshikbaığa túsip, shaığa aıaldağanda, ilgeri etip ketken. Qasyndağy joldastary Naımannan kelgen eki er jigit. Úsheýi óz jumystaryn op-ońaı jaılady da, Shyńğysqa qaraı qaıta tartty.
Zakon  jağynan qarağanda bul istiń arty jaman bolatynyn jáne qashqyndar haline paıdasy az is bolatynyn Ádilhandar eseptemegen.
Tákejan shağym aıdapty, pochtasy búgin ketkeli jatyr degendi óz aýlyna kep estı sala, Ádilhan yzamenen qaınap ketip, qýa jónelgen. Tipti arttağy Balağaz, Abylğazyğa da aqyl salmağan.
Biraq, isteler is istelip qaldy.
Shyńğys syrtynda Syban men Tobyqty jaılaýynyń japsarynda jatatyn úsh kedeı aýly bar-dy. Balağaz ben Naıman jigitteriniń bir mekeni sol. Bul aýyldar osy kúzde tegis asharshylyqqa ushyrap, qaqpan quryp, tyshqan aýlap, sorlap turğan kezinde Balağazdar aıqasty.
Keldi de toqtyq ákeldi. Saýyn sıyrlar men miner attar da bergen.
Osy aýyldyń shetki bir úıinde Balağaz, Abylğazylar jatqanda Ádilhan jetti.
Jigitter Ádilhanğa maqtaý aıtyp, ókinbeske bekindi. "Endi bolys qalağa tağy shabady. Maltyğyp júrip, áneýgideı otrıad shyğarady. Oğan sheıin ıtim jatsyn ba? Úsh-tórt kún at tynyqtyryp, azyq qamdap saılanyp alaıyq ta, Naımanğa tartaıyq. Az kúnde qar da bekıdi. Jaz shyqqansha Naıman ishinen qaıtpaımyz. Oğan shekti jumys ta eskiredi" desip, baılaý jasasty.
Biraq Qunanbaı esebi bulardan taqysyraq eken. Ol Tákejanmen qosa Yrğyzbaıdyń úlkenderin jığan. Bular ğana emes, Baısal, Súıindikterdi de shaqyrtyp aldy.
 - Asqan eken Balağaz! Jerge qaqpaı, tynbaspyn! Endi ara túser kim bar eken? Qolymnan alyp kórsinshi! Sol qashqynnyń bárin de aıdaýda shiritem!
Osyny istemesem, Qunanbaı bolmaı keteıin! - dep, jaman qalshyldady.
Jığan jurtqa aqyl salğan joq. Baılaýyn aıtýğa, batalasýğa shaqyrypty.
Osy kúni, dál sol jıynğa kóz qylyp, Tákejanğa "qalağa shap dedi. Otrıad ákel, qyrğyn kórsin bul tentek el" dep buıyrğan-dy.
Jurt tarap ketti. Barlyq úlkender Balağaz oılağandy oılap, qaladan ulyq pen otrıad keletinin kútti. Biraq syrtqa osyndaı laqap shashyp jiberip, Qunanbaı dál osy túnde otyz kisilik qol qamdady. Bul tún Ádilhannyń Balağazdarğa jańa jetken túni.
Otyz jigittiń qastaryna bes-alty tazy qosyp berip, qarýlaryn ishterine tyqqyzyp, Qunanbaı bir-aq sağat ishinde Shyńğystyń syrtyna qaraı sýyt júrgizip jiberdi. Balağazdyń jatağyn Tákejandar bilmese de, Qunanbaı úıde jatyp bilip alğan-dy.
Tek bul ýaqytqa sheıin túk sezbegen kisi bop jata beretin.
Qunanbaıdyń sol jóneltken jigitteri tań appaq bop atyp kele jatqanda, jan-jaqtan saýlap baryp, úsh qystaýdy qorshap aldy.
Balağazdyń kúzetke qoığan jigiti ıek artpadan tazy ertip shyğyp jatqan attylardyń barlyğyn ańshylar eken dep oılağan. Shyńğys syrtynda qar bekigenshe túlki qýyp júretin ańshylar bola berýshi edi. Solar dep, selqos qaldy.
Súıtip bul kúnge sheıin erlik pen jyryndylyqqa eshkimnen osal soqpaıtyn Balağaz, qapyda op-ońaıdan tuzaqqa ilindi. Qýğynshy qoldyń basy Yzğutty. Úlken ótkir sapyny jalańashtap ap, Balağazdar jatqan úıge bar jigitimen bir-aq qaptady. Kelse, Balağazdyń kózi uıqyda jatyr eken. Bar jigiti tegis beıqam. Jıyny on adam.
Yzğutty sapynyń syrtymen bóksege uryp oıatqanda, Balağaz basyn tósekten julyp alyp:
 - Qap, sorly qylğan táńir-aı, ne qara basyp edi?! - dedi.
Barlyq sózi osymen bitti. Tegis tutqyn boldy. Tysqa shyğaryp, on jigitti eki-ekiden mingestirip jatty. Ár tutqynğa úsh-tórt jigitten kepti.
Balağazdyń jelkesine Yzğuttynyń óz sapysy únemi tónýmen boldy.
Qunanbaı qoly úrdis júrip Shyńğysqa tartty. On jigittiń ishinen osy kún keshke jol boıynda jalğyz Abylğazy ğana qashyp qutyldy.
Ol óziniń artyndağy jigitpen kúbirlesip, aqyldasyp ap, keıindeı bergen.
Qasynda qatarda kele jatqan Qunanbaı jigit kesheden beri júristen talyp, qalğyp keledi eken. Shoqparyn da qolyna ustamaı, taqymyna qystyryp qoıypty.
Jol bir burań saığa, tastaq jerge jetkende, Abylğazy jańağy jigittiń shoqparyn biraq tartyp alyp, atynan julqyp jiberip, tóńkere tastap, óz atynyń ústinen anaý bosağan atqa jalğyz-aq qarğyğan.
Qulap túsken jigit, endi esin jıyp, ekinshi tutqynnyń astyndağy jaman shabdardyń tizgininen ustaı aldy da, aığaı saldy.
Bul kezde Abylğazy attyń basyn keıin buryp ap, ağyza jónelgen.
Aldyńğylar habarlanyp, shýlasyp júrip, aqyl tapqansha, Abylğazy uzap ketti. Kesh qarańğylyğy da qoıulap kele jatqan. Yzğutty: bireýin qýamyz dep kóbinen aırylarmyz dep, ilgeri tarta berdi... Jalğyz-aq, endi qoldyń artyna ózi tústi.
Barlyq topty shoqtaı qyp ıirip aıdap otyryp, Bókenshi asýynan asyrdy.
Qarashoqydağy Qunanbaı qystaýynyń tusymen ótpekshi. Sol mańğa jaqyndap kelgende, Tólepberdini Qunanbaığa jóneltti. Ustap ákele jatqan habardy aıtýmen birge, Qunanbaı qashqyndardy kórem deı me eken? Alatyn jaýaby bar ma eken? Sony suratqan.
Qunanbaı Tólepberdi habaryn esitti de, qysqa ğana buıryq berdi.
 - Musaqulğa apartyńdar. Tákejan men tilmashqa aıt, dál osy búgingi túnnen qaldyrmaı, Semeıge jóneltsin. Tegis arbağa mingizip, kúzetin myqtap otyryp, abaqtyğa aparyp, bir-aq tabys etsin. Aınalsoqtap, jaltaqtamasyn!
Sybağa sol! - dedi.
Tákejan Semeıge ketpegen-di. Keshegi jıynda Qunanbaı jurt kózinshe oğan buıryq bergenmen, artynan: "Óziń barma, kisi shaptyr" degen.
Keńsesine qashqyndar kelisimen Tákejan asyğys qımyldady. Qunanbaıdyń aıtqanyn dál oryndap, osy tún ishinde, barlyq jigitterdi Semeıdiń abaqtysyna jóneltti.
Sóıtip, el-jurt Balağazdardyń ustalğany týraly anyq, tolyq habar alyp bolğansha, tutqyndar uzap ketti.
Bul kúnderde Qunanbaı men jańa bolystyń minezi, - tyrnağyna tyshqan ilingen mysyqtaı. Gúrildep, aıbar shegip, jota júni úrpıip, tústerinen ot shashyp turğan. Sóılese, shetterinen qalshyldap sóıleıdi. Jazyqsyz tepki kórgen, yza shekken kisi bolady. Eki-úsh kúnnen beri aınalanyń barlyğyna:
 - Pochta talapty Ádilhan!
 - Ne degen sumdyq! Netken qastyq!
 - Aıaspaıtyn jaýlyq qoı! Qazynanyń qağazyn joıyp, Tákejan basy bálege ilinsin degeni ğoı!
 - Shataqqa ushyrap, joq bolsyn degeni! Mundaı sumdyqty kórgen bar ma? -desip, dabyl qağyp jatty.
Biraq ishki syrğa, shynğa kelgende, sol órekpýler qanshalyq baqyraýyq dańğaza bolsa, solğurlym jalğan bolatyn. Quıyndatyp, qara borandatyp kelgendegi, anyq maqsat basqada jatyr. Bul kúnge sheıin qanshalyq daýlasyp júrgenmen, bul eldiń ortasynda bireýge bireý abaqtyğa salğyzý, jer aýdartý, katorgige aıdatý sııaqty isterdi istep kórmegen.
Erteń es jığanda, barlyq ağaıynğa sumdyq bop kórinetin is osy ekenin Qunanbaılar tanıdy. Sol jat qylyqtyń betin búrkeý úshin jańağy jalğan shýdy basymdatyp otyr.
Buryn óz tusynda mundaılyq isti istemegen Qunanbaı, Balağazdar qarsysyna kelgende, basqa qyrğa mindi. Óıtken sebebi, Jigitektiń myna jastary bastağan istiń túbinen ol asa qatty seskengen.
Balağazdar isin Qunanbaı óz ishinde urlyq dep bağalağan joq, tamyrly, túbirli narazylyq, qarsylyq dep bildi. Anada Bazaraly aıtyp ketken sóz ben Balağazdardyń qylyqtary astyrtyn astasyp jatyr. Kópke tımeı jeke jerlerge tıetini jáne, ásirese, Yrğyzbaıdaı oqshaý toptarğa soqtyğatyny sony kórsetti. Álsiz ben kópke tımegendikten, qalyń el arasynda súısinýshiler kóbeıip barady.
Asharshylyq, joqshylyq qamaýynda otyrğan jurt endi osyğan den qoıyp ketse, ne bolmaq? Mundaı oılarğa baılanğan saıyn, Qunanbaı úrke beretin.
Balağazdarğa bardy salyp, kár tókken sebepteri sondaıdan týğan. El júregin shaılyqtyram, túńiltem deıdi.
Bir jağyn jaza, bir jağyn kináğa súıep otyryp, úrkitip tyıam deıdi.
Biraq osy syrdy Qunanbaı óz oıynda qupııa saqtağanmen, el ishinde sezgender de boldy.
Kópshilik Balağazdarğa istelgen qattylyqty qostağan da, aqtağan da joq.
Aıdatyp, baılatý sumdyq dep bilgen. Arada del-salda qalğan Baısal, Súıindik sııaqtylar bar. Bular óz maldary alynyp, qaza kórgender. Sondyqtan Balağazdardyń tentektigin sol óz nysanasynan bağalady. Kópke de boı urmady.
Bolystar isin ishterinen aqtaýğa da bata almady. Belge soqqandaı bolatyn.
Qunanbaıdyń bul kúnderde astyrtyn qulaq salyp qatty baqqany Jigitek ishi, ásirese Baıdaly.
Qalyń Jigitek aıqyn narazylyqqa bettedi. Bolys tutqyndardy qalağa jóneltti degen soń. Baıdaly da betin ashty. Ókinip, qatty qınalyp otyryp, ashý aıtty:
 - Uıalar, oılanar shağy joq eken ğoı Qunanbaıdyń! Óz qolymen, ağaıyn aýqymymen jazalasa, ara túser kisi bar ma edi. Elge, jurtqa ne deıdi?
Qasqyrsha óz kúshigin ózi jegeni ğoı. Jigitektiń endigi jasyna da jendet bop shyqty ğoı tağy! - degen.
Esitse esitsin dep aıtty. Bir emes, birneshe ret aıtqan. Qunanbaı osy kúıdi bile sala, baspaq boldy. Endi aldyńğydan da úlken zár jumsap, sonymen baspaq.
 - Jigitek urlyqqa jerik bop, uryğa serik bolaıyn degen eken. Endeshe qashqyndarğa múıizi syrqyraıtynnyń bári jaza sheksin! - dep, Tákejanğa jorğa Jumabaıdan sálem aıtyp jiberdi.
Tákejan, Maıbasarlar sol sálemnen soń Jigitek ishinen on jigit emes, otyz kisi tizdi. Qarasha, Qaýmen, Úrkimbaı, Qaraqan bar. Anaý jolda maldaryn aıdap qaıtqannyń bárin tirkepti.
Ol ğana emes. Bul ekeýi Bazaralyny da kózep berdi. Ózara aqyldasqanda Maıbasar:
 - Poshtanyń talanğanyn oılaımysyń? Esińe alshy! Poshta júrgiziletin kúni Bazaraly kelip, bardy bilip ketkeni káne! Sol joly óz eline bara sala, Ádilhandy attandyrğan da sol. Kózbe-kóz aıtyp ketken qııas sózi áli esimnen ketken joq! Osy báleniń tap ortasynda júrgen Bazaralynyń dál ózi. Onyń syrty momyn, ishi qý! - degen.
Tákejan óziniń de Bazaralydan áldeneshe ret kórgen tizesin eske aldy.
Sóıletpeı, tapap ketkendeı bop júretin omyraýy bar. Balağaz aıdalyp ketse, erteń artynan joqshy bop shyğyp, búlik shyğaratyn da sol. Sondyqtan Maıbasardy quptap:
 - Aqylyńyz kókeıime ábden qonady. Qadağanda nağyz qatty qadaıtyn sol!
 - dep, Bazaralyny birge kórsetti.
"Jigitekten otyz kisi hatqa tizilipti!" degen habardy esitkende, Baıdaly óz aýlyna Bazaralyny shaqyrtyp aldy. Ekeýi ońasha otyryp, kóp sóılesti.
Baıdaly kópten beri ishke jıyp júrgen bir oıyn ashty.
 - Bala kúnimnen beri qaraı, ylğı ğana qapylyqtan shekken ókinishti bilem.
Qunanbaıdyń órtine túskende, udaıy opyq jeýmen túspedim be? Búgin mine tağy sol baıağy sorym ğoı. Jaz boıy Qunanbaı ury atandyrdy dep, ózimiz de Balağazdardy ury, qary sanap, qosa qýyp kelmedik pe? Búgin oılap, boljasam, sorlylar urlyq emes, ójettik bastap júr eken ğoı. Ejelgi bir keselge kekesin kórsetken eken. Ash-aryqtyń ishinen bulardy qarğağan bir jan kórdiń be? Ury demeımin! Óktep shyqqan óz tánim, óz baýrym deımin! Búgin sony Qunanbaıdyń mynaý isi birjolata tanytyp otyr. Qaýmen, Úrkimbaığa sheıin kórsetipti. Tağy kim bar? Kimdi aman qoıdy deısiń? Eldikten kettik pe? Tağy da ketiskenimiz be?
Joq, jarym joldan qaıtara ma? Tákejan, Maıbasardyń shalalyğyn ózi de qostaı ma? Ne deıdi? Jigitek sálemi osy! Sen qazir atqa min de, Qunanbaığa baryp kel. Tiliń jetedi. Keýdeńdegi otyń da jetedi. Istegenim istegen deıtin bolsa, aıanba! Bardy aıtyp kel! - dedi.
Baıdalynyń bar minez, bar sózin maqul kórip, Bazaraly atqa mindi. Biraq áýeli Qarashoqyğa barmaı, Musaqulğa qaraı tartty. Óıtkeni Jigitekten kórsetilgen otyz kisiniń kim-kim ekenin bul jaq áli bilmeıtin. Jalğyz ğana Qaýmen, Úrkimbaılar baryn emis estigen.
Jolshybaı Bazaraly bolys keńsesine baram degen nıetin ózgertip, Jıdebaığa soqty.
Abaı úıde eken. Kesheler, Tákejan men Maıbasardyń jańa jelikterin esitip:
 - Jaman baqsynyń jyn shaqyrğanyndaı tantyrap, jurt berekesin ketirdi-aý mynalar! - dep, kep qynjylğan-dy.
Búgin Erboldy Musaqulğa jibergen. Tizimde kimder baryn bilmek.
Bazaraly jańa kelip, ózi júrgen jaılaryn aıtyp otyrğanda, Erbol qaıtyp keldi. Qap-qara bop tútigip, renishpen keldi. Biraq Abaı jón surağanda irkilip, bógelip qaldy. Bazaralydan qymsynady, kórinip tur. Abaı salmaq salyp:
 - Esitken-bilgenińniń bárin aıt, nesin irkesiń? - degen. Sodan soń ğana sheshilip:
 - Myna Tákejan, Maıbasar ma!.. Qurtar bul eldi, órtemeı tynbas, - dep alyp, tizimde bar kisilerdi sanaı bastady. Urlyqqa, uryğa ómir boıy shıyry qosylyp kórmegen talaı káriler men jastar bar eken.
Abaığa bárinen sumdyq kóringeni Bazaraly jaıy.
 - Ne deıdi?! Ne kókıdi mynaý áńgi soqyrlar?.. - dep, qatty ashýlandy.
Bazaralynyń óz jaıyn esitip otyrğany osy bolatyn. Keıis, renishten túk belgi bergen joq. Qaıta saq-saq kúldi. Abaı men Erbol tańqalyp, munyń túsine qarasqanda, kókshil tartyp surlanğan yza kórdi.
 - Bir ókinishti Baıdalydan esitip em búgin. Endigi ókinish ózime kepti.
Tobynan jyrylyp jalğyz jorytqan kek qasqyrdaı meniki ne áýre deseńshi?
Tákejandar ury atandyrmasyn dep, buqqan boppyn. Balağazdar ury emes...
buzyq emes edi, Abaı. Bar qylyqtaryn esitip bilip júrsińder. Jurtqa málim súmelek ury ma edi solar? Aıtyńdarshy... - dep, Abaığa qarady.
 - Ury emes. - Buzyq emes. Aıtqanyń ras! - dep, Abaı men Erbol qatar qostady.
 - Endeshe solardyń tobynda bolmaı, ketkende birge ketpeı, men ne sandalyp júrdim... - dep, Bazaraly toqyrap qaldy.
Erboldyń da óz ókinishi bar. Búgin Tákejandardyń túrin kórip, jol boıy osyny oılap kelgen.
 - Átteń, Abaı-aı, keshe ákeń bolys bol degende bolmaımyn dep, bas tartqanyńdy qaıteıin?! Tym qurysa, elge janyń ashyr edi. Mynandaı sumdyq istetpes ediń ğoı. Ne kórip, ne bolyp otyrmyz endi, mine? Úıde otyryp, uıalğannan jerge kiresiń. Qoldan kelgen jaqsylyğyń so ma? Aıtpaı qaıtip shydaısyń? - dedi. Bazaraly Erbol sózin durys kórgen.
 - Onysy ras. Tym qurysa, adalyma ara túser ediń ğoı! - dedi.
Abaı úndegen joq. Bolys bolmağanyna ókineıin degen joq-ty. Biraq óz basyn áke salmağynan qutqaram dep, Tákejanğa qarsy bolmağanyna ókindi.
Bir shesheden týğan baýyr dep atalsa da, qazirde Tákejan sonshalyq  sýyq, jattaı kórinedi. Budan buryn da talaı kezdesti. Basqan saıyn uğysý emes, aralary alystap barady. Áli de aldağy kúnde kóp shaıqasatyn qas-qaırat sol sııaqty sezildi. Sonyń basy osy bolar ma? Budan bylaı buıyğyp otyra almaıdy. Bazaralyny aıaıdy. Onyń aınalasyndağy jazyqsyzdardy aıaıdy. Sol aıağany shyn bolsa, bel sheship aralasyp, tartysyp kóredi. Qazir de ishteı baılağan baılaýy osy. Bazaralynyń sózinen soń az úndemeı otyrdy da:
 - Bazeke, adalyńa ara túspesem, azamat bolam ba? Tákejannyń kúshi elde emes, qalada eken ğoı. Endeshe aldağy kúndi sol qalada synaıyq. Men erteń Semeıge júrem! Osy isterin aıaqtağansha joqshynyń biri men bolamyn! - dedi.
Bazaraly Abaığa yrza bop, shyn súısine qarady. Bul aýyldan izdegenin alğan sııaqty bop, kóńildenip ketti. Qolma-qol júrmek boldy. Asqa qara degenge qaramady. Tez attandy da Qarashoqyğa tartty.
El orynğa otyra Qunanbaı aýlyna kelgen-di. Nurğanym úıleri qonaqsyz ońasha eken. Biraq Qunanbaı Bazaraly keldi degen habardy estigende, óz ústine kirgizgen joq.
 - Anaý qarsy úıde bolsyn, as-sýyn sonda berińder! - degen.
Qonaq úıde jalğyz otyryp, qyzmetshi qatynnyń qolynan shaı ishti de, Bazaraly Qunanbaıdyń óz úıine kirip keldi. Syrtqy kıimi joq. Beshpentsheń, jalańbas kelgen. Nurğanym ertekshi edi. Qunanbaı jas toqalyna ertek aıtqyzyp, aıağyn sıpatyp otyr eken. Jigit sálemin salqyn aldy.
Biraq Bazaraly bul kelisinde Qunanbaıdyń qabağyn bağaıyn dep kelgen joq. Otyra sala, sózine kiristi. Túsinde qymsyný joq. Ağy - aq, qyzyly -qyzyl bop, jaınap otyr. Yzasy men adaldyğy buny janyp salğandaı.
Jarqyrağan júzine jatyq shyqqan sózi de saı.
Nurğanym bunyń júzine qadala qarap otyryp, bir ağaryp, bir qyzardy.
Bazaralynyń áýelgi aıtqany Tákejan qylyğy týraly. "Eldiń jazyqsyz kárisin, jetpegen jasyn qosaqtap tizip, sorlatqaly jatyr. Qunanbaıdy kártaıdy, estimeıdi deı me, bolmasa tuğyrdan taıdy, ámir qudyreti júrmeıdi deı me?
Osyndaı ákeniń kózi tirisinde, sol Tákejan, Maıbasardyń sonshalyq  iske batyly qaıtyp barady?" dep, suraý saldy.
Qunanbaı jaýaptasýğa sarań. Tek qana "Tákejanğa bardyń ba, ózimen sóılestiń be?" degen.
Bazaraly oğan barmağanyn, biraq barlyq jaığa qanyp ap, eń aldymen osynda kelgenin aıtty. Tizimdegi adamdardy sanady. Baıdalynyń aıt degenin jetkizdi. "Tákejan óz baýryn ózi jeıtin bóri" bolğaly otyr. Ketkenniń bári ólimge ketedi. Bul ağaıynnan qutylatynyna Tákejannyń kóńili sensin. Tipti, jandaryna kebinderin de bókterip jibersin. Munda ash-aryq bop qalatyn panasyz bala-shağanyń kórin de qazsyn. Biraq osyndaı aıamastyq jaýlyqtyń oraıy bolar dep oılaı ma, sirá, joq pa?" dep, bir toqtady.
Qunanbaı barlyq sóz ańğaryn uqty da, jaqtyrmady. "Kúsh aıtqaly kepsiń ğoı! Kúsh degendi kisi tilmen tanytpaıdy. Kórgeniń Tákejan eken, bar da sonymen synas!" degen.
Aıtys qysqarğan sııaqty. Bazaraly eń sońğy túbirli sózin aıtty da, jumysyn bitirdi. Ol sózi kesesý bolatyn. "Tákejan degenine jetsin, aıamasyn!
Teginde nıet te bir, istegen is te bir. Jalğyz-aq aıamas qastyqqa oraı, aıyqpas óshtik bolady. Bolğanda, aıypker Jigitek bolmaıdy. Atadan násilge keter jaýlyq osy aradan bastaldy". Obal-saýaby kimniń moınynda ekeni kórindi.
Aıtyp, arylyp shyqpağy osy ğana... Óz janynan aıtpaıdy. Úıelmendi el Jigitek bar. Sol aıtqyzyp otyr. Osyny Qunanbaığa jetkizip ketýge ğana kelipti... Bildirgeni osy.
Qunanbaı tyńdap boldy da:
 - Jaraıdy, aıtam dep ákelgeniń eken. Birtalaı jerge jetkizip aıttyń. Endi osymen toqtalaıyq! - dedi.
Bazaraly shyğyp ketti, Qunanbaı jalğyz kózin jumdy da, qabağyn túıip, oılanyp qaldy. Áıeline qazirgi túsi qyraýly qystaı, jat sezildi. Barlyq júzinde joıylmas tańbadaı bop, kárilik taby aıqyndap tur.
Nurğanymnyń jaqsy ertegisin qaıtalatqan joq. Sıpatyp otyrğan aıağyn da jıyp aldy. Ózge Tobyqtyğa bermegen erkindik berip edi Bazaralyğa. Qazir sodan qatty tize kórip qalğan sııaqty. Jas jigit, adaldyq aqtyğymen óktep tur.
Shyndap oılasa, Tákejandardyń shekten asyp jatqan isteri bar.
 - Ózgeler bir tóbe, Bazaraly bir tóbe emes pe edi? Aıanyshty bilse, netti shirkinder? - dep, kúrsinip qaldy.
Jigitke arnalğan ashýdyń bir ushyğy ózinde jatqany ras. Biraq Bazaraly sııaqty adamdardy atap bergen Qunanbaı joq bolatyn. Qazir myna jigittiń óz basyn qımağandyqtan, bir sátke qynjylyp qalyp edi. Artynan qaıtadan qataıyp ketti. Janağy Bazaraly Jigitektiń tobynan keldi. Sol toptyń ashýy men kegin ustanyp qapty. Ol jer osal emes.
Qunanbaı osymen eki udaı bop otyr. Astan keıin Bazaraly qarsy úıge jalğyz jatty. Eki-úsh kúnnen bergi ashýy Qunanbaığa aıtqan sózdermen biraz jeńileıgen sııaqty. Aldynğy kúnde yzağa toly, uıqysyz túnder bolatyn.
Sonymen, tósekke basy tıisimen uıyqtap ketti.
Qaı mezgil ekeni belgisiz. Biraq qap-qarańğy úıdiń ishinde bir kezde seskenip oıandy. Baıqasa, dál qasyna bireý kepti.
 - Oı, bu kim? - dep edi.
 - Seskenbe, menmin! - degen ún esitti. Nurğanymnyń úni eken.
 - Bátir-aý, mynaý jyndy neğyp júr?! - dep, Bazaraly basyn kóterip aldy.
Nurğanym sasqan joq. Salmaqpen aqyryn ğana kúlip qoıyp:
 - Toqta, sağan meniń kóńilim sen joğyńda qosylğan... Myrzanyń óz tili qosqan! - dedi de, Bazaralyny qatty qushaqtap kep, súıip aldy.
Jigit te budan ári ún qatqan joq. Ekeýi ózgeshe bir ystyq jalynmen úsh qaıtara súıisti. Sodan keıin Nurğanym tez turyp ketýge aınalyp edi, Bazaraly qııa almaı, birge túregep:
 - Janym-aı, jaı turğan júregimdi astan-kesten ettiń ğoı. Endi nesine ketesiń? - dep, tağy qushaqtady. Biraq Nurğanym endi budan tartynyp, bosańqyrap alyp:
 - Qaıda júrseń, aman júr! Janym da, tilegim de bir sendik, Bazekem! -dep, tağy bir ret asyğys súıdi de, jalt berip júrip ketti. Kelgeni men ketkeniniń arasy bir ğana sát. Jalğyz-aq sol sáttiń ishinde Bazaralyğa bar dúnıe tóńkerilip túskendeı kórindi. Nurğanym da keýdesine syımastaı qýanysh áketti.
Ol qýanyshy - ómirinde eń alğash tatqan áıeldik mahabbattyń qýanyshy bolatyn.
Qunanbaı áneýgúni Bazaralynyń symbatyn maqtap, týysyna súısingen edi. Búgin keshke, dushpan kózi bolsa da, bundaılyq azamatqa aıanysh kerektigin aıtty. Osy eki kezdiń ekeýinde de qyrqyljyń qart óz aıağynyń qanshalyq shalys basylğanyn, qalaısha jańsaq ketkenin sezgen joq edi.

     5

Abaı men Erbol qalağa kep jatqaly birtalaı kún ótti. Qunanbaı balalary qalağa kelse, Tinibek baıdyń úıinde jatýshy edi. Semeıge Abaıdan buryn kelgen Tákejan sol qudanyń úıine túsken eken. Qasynda Maıbasar men tilmásh, atshabarlary bar. Qorshap júrgen topyry kóp. Sony kórip Abaı men Erbol Semeı qalasynyń ózi ishinen páter aldy. Ortalyq tusta Kárim deıtin momyndaý saýdager bar edi. Balalary joq, erli-qatyndy eki bas. Úsh bólmesi bar eken. Sol úıge tústi.
Qala arasy salt attyğa sonshalyq  qolaıly emes. Buryn balaraq kezinde qalada ósken Abaı, sol qalanyń yńğaıyna ıkem, salt atty qoıdy da, shana jegip júretin boldy.
Qazir Erbol minip kelgen semiz kók atqa káshaba shana jegip, eki jigit qatar otyryp, sar jeldirip keledi. Kún ashyq bolğanmen, shytqyl aıaz eken. Kóshe boıynyń shynylanyp qalğan qalyń qary, kók attyń tağasy tıgen saıyn syqyrlaı túsip, kirsh-kirsh etedi. Bular Semeı qalasynyń dańqty advokaty Aqbas Andreıdikine keledi. Alğash kele jatqany osy.
Jigitek adamdarynyń isine Abaı Semeıge kelisimen belsene kiristi. Bul ýaqytta qala tolğan Tobyqty. Ásirese, qýğyn kórgen Jigitek pen qýğyn salýshy bolystar jağy qaptap júr. Bolystar buryn kórsetilgen otyz kisiniń jaıyndağy sózderin "rasqa shyğaramyz, bararyna barğyzamyz" dep, sotqa da, oıaz ben "jandaralğa" da qağaz toğytyp júr eken.
Jigitek kisileriniń ázirgi bastyğy Bójeıdiń balasy - Ádil. Biraq onyń ózi de, aqylshylary da keńse tártibi men qağaz tartysyn bilmeıdi. Erte kelse de, jón taba almapty. Abaı eń aldymen solardyń isin túzý bettetti. Ustaýda jatqan Balağaz, Ádilhandardyń qatyn-balasy atynan aryzdar joldady. Bolys qağazdary baratyn jerlerdiń bárine endi jarysa túsken qarsy sózder bar.
Tákejan da esik-tesikti kóp bilmeıdi. Onysy Abaığa málim. Biraq oğan kiris-shyğysty ońaılatatyn kisi Tinibek. Abaı jaqyn arada sol Tinibekke kisi salyp:
 - Tákejan Qunanbaı balasy bolsa, meniń de jónim sol. Bizdiń bolys osy joly abyroı alatyn, jaqsy at tabatyn ispen kelip otyrğan joq Ózin de, ákesin de jaman atqa ushyratyp, qarğys alatyn iske basty. Tinibek oryndy kezde bolysqan. Biraq dál bul joly jalğan namys degendi aıtyp, ağaıynnyń obalyna qalğaly otyrğan Tákejanğa bolyspasyn! Shyn dostyq oılasa, qaıta tyıuğa sebepshi bolsyn! - degen.
Munysy Tákejan jağyn álsiretem degen is. Tinibek Abaığa ózi kep sóılesip, biraz irkilip qaldy.
Osymen qatar Abaı istetken bir jumys: advokat jaldaý. Oblystyń úlken advokaty Aqbas, qazirde Balağazdardyń isin alyp, joqtaýshylardan aryzdar jıyp, sony ózi óńdep jazyp, tıisti jerlerge bettetip jatqan.
Abaı men Erbol Ertis jağasyndağy jalğyz qabat tas úıdiń terezesiniń aldyna kelip toqtady da ishke kirdi.
Aqbasty bulardyń alğash kórgeni osy. Bet ajarynda onshalyq kárilik belgisi bolmasa da, shashy appaq, saqal-murty býryl kisi eken. Boıy zor, bas bitimi iri kel-gen, kelbetti. Túsi oıly kisideı salqyn. Kózildirik arqyly kóringen móldir kók kózderi salmaqty sabyrymen, barlaı qaraıdy.
Bul úıde Aqbastan basqa, qara murt, tańqy muryn tilmásh otyr eken.
Abaımen ýaqyt baılasyp, ádeıi kep tosyp otyrğan. Ol minezi jeńil, bilimge sholaq adam. Biraq oblys sotynyń tilmáshy osy. Bir táýiri, orysshağa júırik desedi.
Abaı Aqbaspen amandasyp otyra berip, úlken bólmeniń ishindegi kitaptarğa qarady. Mol úıdiń tórt qabyrğasy birdeı ıin súıesip turğan kórikti kitaptar.
Barlyq áńgime boıynda Abaı osy kórinisten kóz ala almaı, qaıta-qaıta aınalyp qarap otyr. Bir úıden, bir kisiniń qasynan munshalyq kóp kitap kórgeni osy.
Aqbasqa Abaı aryz usyndy. Erbolmen ekeýi qol qoıyp, Jigitek kisilerin aqtağan eken. Bulardyń, ásirese, arashalaıtyny - Bazaraly, Qaýmen, Úrkimbaı sııaqty jandar.
Tilmásh aryz jaıyn aıtyp bolğan soń, Aqbas Abaıdyń aty-jónin surady.
Jas jigit ózin Qunanbaevpyn degende, advokat jalt qarap, tańdanyńqyrady da, aldyńğy aryzdardy qolyna alyp, birdemeni izdeı bastady.
Ony tańdandyrğan nárse, bolys pen bul jigittiń ortaq famılııasy. Osy jónin aıyra surap kep, Abaıdyń Tákejan bolyspen týysqan ekenin bilgende, advokat, ásirese, tańyrqaı tústi.
 - Seniń týysqanyń bulardy qýyp otyrsa, sen kep aqtaısyń da qorğaısyń!
Bul qalaı? - dedi.
Abaı tilmashtan uğyndy da:
 - Ras, bolys meniń birge týğan ağam. Sondaı jaqyn kisi bolğandyqtan qasynda otyryp, jaman isterin anyq kórip, tolyq tanydym. Jurtqa istegen ádiletsiz zorlyq, qııanatyn kórgen soń, úndemeı otyrýğa shydamadym.
Adamshylyq qaryzy osy dep, ádeıi ózim tilenip keldim. Ulyq ta emespin, aqy alğan qýğynshy da emespin. Jaýapker Qaýmepovpen birde-bir ilik jalğasym da joq. Myna joldasym Erbol da solaı. Ekeýmiz týra kóldeneń, bógde kisiniń kýáligin aıtpaqqa keldik. Aryzymyz sonyń jaıy. Eger ulyqtar, sottar barlyq istiń haqıqatyn bilem dese, osy biz sııaqty kóldeneń, qalys ağaıynnan shyndyqty suraý qajet dep bilemiz. Bizdiń aryzymyzda osy jaıdy anyqtap, dáleldep jazýyńyzdy ótinemiz! - dedi.
Búgingi sharýanyń úlkeni osy. Abaı sózderin Aqbas jaqsy uğyndy.
Uğyndy da Abaıdyń júzine yrza bop qarady. Adamshylyq deıdi, qaryz deıdi. Kóshpeli, jabaıy halyqtyń adamy bolsa da, munyń aýzynda úlken sózder bar.
Aqbas bilimdi, tis qaqqan adam bolğanmen, qazaq arasyna jańada kelgen.
Bul halyqty bilmeıtin. Ózi bir kezde Peterbor turğyny bolatyn. Sol jaqta, jasyraq kezinde, patshalyq óktemdigine narazy bolğan qaýymdarğa azyraq aralasqan. Sondaıdyń saldarynan, Peterborda tura almaıtyn bop, jyljyp ketti. Bertim zamanda alğashqy qaýymynan da ajyrap, jalğyz qaldy.
Sodan keıin shetirek jerlerde advokattyğyn qaıta júrgizýge ruqsat alyp, tynysh tirshilikke kóshken. Kóp ýaqyt Edil boıynda, Oral taýlarynda júrip, sońğy eki-úsh jyldyń ishinde Sibirge ornalasqan. Ózi ğylymğa beıim, oqymysty adam bolğandyqtan, Aqbas endi qazaq sııaqty eldiń ádet-ğurpyn, zań-dástúrin jıystyryp, teksersem dep júretin. Shen dárejesi úlken bolmasa da, bul shahardyń bilikti, basty adamy osy.
Jańağy aryz jóninen Aqbas bergen birneshe suraýlarğa jaýap aıtyp boldy da, Abaı tağy kitaptarğa qadaldy. Qaırań bop, súısinip otyryp:
 - Shirkin, jasaý men jıhaz asyly mynaý eken ğoı. Jarastyq qandaı, qasıet qandaı! - dedi.
Tilmásh Aqbasqa Abaı sózderin aýdaryp berdi.
Osy ýaqytta Abaıdyń kózi jaqyn jerdegi jaqsy muqabaly bir top kitapqa tústi.
 - Mynaý zakon  kitaby ma eken? Ne jaıdağy kitaptar eken, á?.. - dep, oılana sóıledi. Ol kitaptar Pýshkınniń tomdary edi.
Aqbas áýelde uğyndyrmaq bop: "Ol zakon  emes, poét jazğan sózder..." dep keldi de, artynan qolyn silkip:
 - Sen bilmeısiń... ony bilý qıyn! - dedi.
Óz oıynsha: "Poét, "kırgız" sııaqty elde joq bolar, sondyqtan ondaı uğym da joq bolar!" dep, sózdi qysqa qaıyrğan.
Abaı tilmashtan bilmek boldy. Ol "poét" degen sózdiń qazaqsha ne ekenin oılap kórmegen eken.
 - Ánshi... Ánshi kitaby... - dep, Aqbas sııaqty qysqa qaıyrdy.
Abaı ánshi degen sózge toqtaı almaı:
 - Qalaı deısiz? Ánshi deısiz be? - dep, túsine almady. Tilmásh Abaıdy kereksiz sózden toqtatpaq bolyp:
 - Sen bilmeısiń, uqpaısyń dep aıtady myna kisi, - dedi.
Abaı namystanyp qalyp, mysqyldaı kúldi.
 - Iapyrm-aı, bul kisi bolsa, bilimdi adam. Biz de bir jurttyń sóz uğarlyq basy bar jastarymyz deımiz. Adamğa adamdy janastyratyn til-aý! Sol bolmağandyqtan birimizge birimiz op-ońaı uğyndyrarlyq jaılardy qıyn asýdaı kórip otyrğanymyzdy qarashy! Qazirde eki adamzat emes, eki maqluq tárizdimiz. Mujyqtyń mástegi men sahranyń túıesi kezdeskendeı me, qalaı? -dedi.
Erbol kúlip jiberdi. Abaı sózin Aqbastyń bilgisi keldi. Tilmáshqa Abaıdyń ózi de: "Osy sózimdi jetkizshi" degen. .
Aqbas Abaıdyń sózin túgel estip boldy da, kúlip jiberdi.
 - Ras, bul durys aıtady! Mástek túıeden úrkedi. Túıe de oğan jolamaıdy.
Bizdiń hal solaı ekeni ras!.. - dep, tağy kúldi de, - jalğyz-aq sen ekeýmiz ğana sondaı emespiz. Qazir Rossııa patshalyğyndağy zakon -tártip pen qyrğyz sahrasynyń arasyndağy barlyq tutas haldyń ózi sondaı. Sen jaqsy aıttyń! -dedi.
Osydan keıin Aqbas pen Abaıdyń kezdesýleri kóp boldy.
Óıtkeni qyrdyń alasapyrany molaıyp ketipti. Jigitekten kórsetilgen otyz kisiniń tağy birnesheýi ustalyp kep, abaqtyğa túsipti. Bazaraly, Qarasha bolsa, qashyp júr desedi.
Eldegi áreket asqyndap ketken soń Baıdaly da qalağa kelgen. Ár jerge túrtinip júrip kep, bir kúni Abaığa shynyn aıtty.
 - Qarağym Abaı-aı, kóshede júrsek atymyz úrkip, qalasyna syımaıdy.
Úıine bettesek, esiginen ton-kúpimiz syımaıdy. Jaltyrağan taqtaıynan kón etigimizdiń tabany taığanaıdy. Adamyna tildeseıik desek, sańyraý men mylqaýdaı bop, ymdasýdan ári bara almaımyz. Bul qyr sorlyğa qala degen qamaý eken ğoı. Jaltyr muzğa aıdap salğan kári túıedeı, múgedek bop júrgenimiz minekı... - degen.
Otyrğan jurt kúlip tyńdady. Biraq Baıdaly kúldirip aıtsa da, kúıigin aıtqan. Abaı osydan soń Jigitek tobyn ózi bastap, ózi basqaryp júrdi.
Endi bar jańalyqty Aqbaspen aqyl qosyp, taýyp júr.
Tákejandar tyń adamdardy toğytyp jatqanmen, istiń beti advokat kiriskeli durystyqqa qaraı oıysa bastady.
Jaqynda advokatqa Abaı sheship bergen bir túıin úlken qural bop, barlyq jumystyń betin ózgertip keledi.
Uzaq áńgimeniń birinde Abaı Aqbasqa Balağazdardyń isi urlyq emes, shabyndy emes dep, kep dálel aıtqan. Jerinen aıyrylğan, malynan ajyrağan, jutqa ushyrağan ash-aryq halyqty aıtty. Juttyń kópshilikke nelikten aýyr bolyp, az ğana topqa nelikten jeńil ótkenin bildirdi.
Balağazdardyń mal alğanda, kedeıden, kópten almaı, jýannan myqtydan alğanyn jáne qoldaryna túskendi kedeılerge, ashtarğa berip otyrğanyn jetkizdi. Áńgime osyğan kelgende, Aqbas úlken oığa ketti.
Kóp elderdiń tarıhynan, kitaptarynan habary zor bilimpaz adam, burynğy zamandardyń áńgimelerin esine aldy. Evropa eskiliginen Robın Gýd, Karl Moor, Jakerııa, orys áńgimesinen Vladımır Dýbrovskıı, Sohatyı... barshasy da oıyna tústi.
Osy áńgime bolğan kúni Abaıdy tún ortasyna sheıin jibermeı, meılinshe sóıletti. Endigi aqyldy da basqasha aıtty.
Sonymen abaqtyda otyrğan Balağaz, Ádilhandar jaýaby da jańa arnağa tústi. Artynan qýğan qatyn-bala da aryzdaryn bir sağağa sarqatyn boldy.
Súıtip az kún ishinde Qaýmen, Úrkimbaı, Bazaraly, Qaraqan sııaqty aıqyn jalamen tizilgen adamdar aqtalyp qaldy.
Jigitek súıinshi tilep, kisi shaptyryp jatty. Tákejan osy habardy bilisimen, Abaığa kisi salyp:
"Tyıylsyn, bul qaı qastyğy!?" dep, ashý aıtqan eken. Abaı:
 - Biz ata-ananyń aldynda týysqan bolysýğa jarasaq, so da jeter. Mynadaı ajal aýzyna, qyl kópirdiń ústine el-jurtty ózi aıdap kelgen soń, menen jón suramasyn!.. - degen.
Osy jaýabyn keltirip, tağy da kep shağym aıtyp, Tákejan Qunanbaığa kisi shaptyryp edi. Ákesi Abaığa: "Tez qaıtsyn! Bolys bolmaımyn degen ózi bolatyn. Endi Tákejandy aqsatpasyn! Aıağyn tartsyn!" dep sálem aıtypty.
Biraq bul sálem Abaıdyń barlyq isti aıaqtap qalğan kezinde keldi. Toqtata alğan joq.
Ýezd ben oblystyń ulyqtary Aqbasqa barlyq jumysty uttyrmady. Óz qoldarymen is qylmağan bir topty bosatqanmen, Balağazdar jağyn, Ádilhan isin qatty ustap qaldy. "Asharshylyq, joqshylyqtan týğan amalsyz qımyl" degen saıyn, qataıa berdi.
Reseı ishindegi kóp jerden shyğyp jatqan krest‘ıan qarsylyğy oıaz ben jandaraldyń kóz aldyna elestegen. Bir oıdan, bundaı iske barynsha qatty jaza qoldanbaq ta bolğan: patshalyqtyń zárli zakon y ondaı jerge barynsha qadalmaqqa kerek.
Tek qana ózderine syry málim emes sahra ýaqığasy bolğandyqtan jáne izdeýshi jurt kóbeıip ketkendikten baryp, batyl qımyldaı almady. Taısala soqty. Biraq sonyń ózinde de otyz kisiniń ishinen on shaqty adamğa jaza berdi.
Basynda ol jaza da sumdyq bolatyn. Balağaz, Ádilhandar ómirlik katorgağa buıyrylady dep edi.
Aqbas pen Abaılar bardy salyp júrip, kóp jeńildik tapty. Balağazdar katorgağa barmaıdy. Úrkitke jer aýdarylatyn boldy.
Qalada jatqan barlyq ağaıyn endi. Balağandarmen qoshtasqan ýaqytta jylap aırylysty. Biraq kórispeımiz degen joq. "Az jyldar ótken soń, el ishine oralasyńdar, kelesińder" - dep, aldağy kúnge úmit artyp uzatty.
Abaı endi elge qaıtpaq edi. Sońğy ret Aqbaspen kóriskeli kelgende, qart advokat Abaığa aqyl aıtty:
 - Sen jas bolsań da aqyldy adamsyń. Halqyńa janyń ashıdy eken. Onyń zor qasıet. Biraq sol eliń men ózińniń qamyńdy shyn oılasań, bilim jaryğyna umtyl! Oqý izde! - dedi.
Bul sózder Abaıdyń óz armanynyń dál ústinen túsken sózder.
 - Oqýğa janym qumar. Biraq qaıtip oqımyn? Shkolğa túsýge ulğaıyp kettim... Basqa oqýdyń joly bar ma? Aqyl aıtyńyzshy! - degen.
Advokat kóp máslıhat berdi. Eń áýeli úlkeıgendik bóget emes ekenin aıtty.
Jasy qyryqqa kelip te bilim izdep, óz-ózinen izdenip, ğalym bolyp shyqqan kisiler bar eken. Solardyń attaryn atady. Jáne oqýshy shkolğa túspeı oqýğa bolatynyn da aıtty.
Abaı tez ýaqytta qaıta kelmekke ýáde berdi. Advokat chastnyı oqytatyn ýchıtel‘ taýyp bermek boldy. Jalğyz-aq, Abaı ózi budan bylaı ózdiginen kóp izdenip, qajymaı, qadalyp oqýğa bekip kelsin. Sonda buğan bilim esigi ońaı ashylatynyn sóıledi.
Jas jigit talaıdan beri kókeıin tesken bir túıinniń sheshýin tapqandaı bop, qýanyp ketti. Endi aýylğa baryp, úı ishinen ruqsat alyp, pul qamdap, tez ýaqytta qaıta oralmaq bop, elge qaıtty. Kópten beri jas kóńiline jat bop ketken, kóterińki qyzý men sergek jelik taýyp qaıtty.
Jıdebaığa kelgen soń, Abaı kóp bógelgen joq. Dildá men sheshesiniń ruhsatyn ońaı aldy. Basqa kisilermen aqyldasqan joq. Sońğy kúnder qala jaqqa Myrzahandy jóneltken. Soıatyn soğym jiberdi. Ustaýğa pul kerek.
Soğan arnap, mundağy soğym terileri men biren-saran iri qara aıdatty.
Endi ózi de júrgeli otyr.
Osy jazda Dildániń úshinshi balasy týğan-dy. Kishkentaı, aqsarylaý kelgen Ábdirahman ázir kúlýge, talpynýğa jarap qaldy. Abaıdyń eń alğash beıil bere bastağan balasy osy. Óziniń eti de, túsi de aqshyl kelgen. Bet bitimi dóńgelek emes, sopaqtaý jáne juqalań. Qasy, kózi qıylyp tur. Bar tulğasynda názik kelgen bekzadalyq bar. Dildániń bar balasy, reń jağynan Abaığa tartpaı sheshege tartyp keledi. Bári de aqshyl sarğysh. Biraq myna bala sonymen birge, týysty, súıkimdi.
Abaı Dildámenen ońasha qoshtasty. Kóp sóz aıtysqan joq. Tatýlyq, tileýlestik arqasynda qabaqpen tanysqan. Sózge sarań, syrğa syrdań Dildá bir-aq aıtty:
 - Kári shesheń bar, jas balalaryń bar. Bizdi oılamasań da, solardy esker.
Kóp sarğaıtpaı, kele júr! - dep kúlgen-di. Onshalyq kúrsinip, qınalyp qalatyn, emes. Ondaığa Dildá shorqaq. Ishinde kóp nárse júrmeıdi. Júrer bolsa, qatqyl minez, qatańdaý únmen op-ońaı aıtyp qalyp otyratyn. Abaı áıeline keshirimmen qarap, ıyğynan qaqty da:
 - Men jelik izdesip bara jatqam joq. Adamshylyq qasıetin izdep baram!.. Sony uqqaısyń! - dedi.
Ábdirahmandy kıindirip turyp, kóterip qolyna alyp, sheshesiniń úıine keldi.
Bul shaqtarda nedáýir qartaıyp qalğan Uljan balasynyń júzinen kóz almaı, kóp qarady. Ábdirahmandy óz qolyna alyp ıiskedi de, Dildáğa berdi. Azğana kúrsinip qalyp Abaıdy da óz qasyna tartyp, betinen súıdi. Qýań tartqan júzinde ana júreginiń tereń bir tolqyny seziledi.
 - Qarağym, ájeń marqum seni jalğyzym deýshi edi. Aınalasyndağy ózge óren-jarany bir tóbe bolğanda, sen oğan bir tóbe ediń. Esińde bar ma, joq pa?
Syrqattanyp jatqan shağynda, zaýal ýaqytynda bir tilek aıtyp edi. Osy qarağyma ózgelerdiń tas baýyr, qatybas minezin bere kórme degen edi. Sol sózdi aıtqan anań da ketti!.. - dep, toqtalyńqyrap qaldy.
Ájesi aıtqan jańağy sóz Abaıdyń esinde bolatyn. Qazirde óz sheshesiniń biraz ózgertip aıtqanyn da túsindi. Uljan tağy da oılanyp otyryp:
 - Zaman seniki, maıdan seniki. Solaryńnyń balýany bol. Qaı jolmen júrseń muratyń oryndalady. Ony endi bizden de óziń artyq tanıtyn boldyń.
Aıağyńa oralğy bolamyz ba? Jolyń bolsyn! - dedi.
Abaı anasyn bala kúndegideı qushaqtady da, úndemeı qoshtasty. Erbol ekeýi tysqa shyğyp, atqa minerde, barlyq aýyl ere shyqqan. Dál jóneler kezde Uljan at ústinde turğan Abaıdy ózine qaraı shaqyrtyp alyp:
 - Abaıjan, Toığulynyń aýlyna bara ket. Ákeleriń quda túse ketipti. Osy aýyl tegis barsyn degen eken. Men qaıdan súıretilip júreıin. Biraq sen barmasań tağy da bizge renjıdi. Jolshybaı az aıaldap kete berersiń! - dedi.
Abaı barýğa ýáde berdi. Sonymen barlyq jurtpen tağy da uzaq-uzaq qoshtasyp, júrip ketti.
Uljan aıtqan Toığulynyń aýly dál jolda emes. Bul aradan qığashyraq, Orda taýynyń bókterinde. Biraq Semeı jaqqa Jıdebaıdan kóri kirisirek.
Toığuly Mamaı rýynyń úlken baıy. Túbirli, shoğyrly jerdiń bir shoqysy edi. Sonymen Qunanbaı osy qysta quda bolatyn bopty.
Qys jaqsy, mal kúıli bolğandyqtan, Toığuly qudalarğa ýaqyt aıtqan eken.
Qyz alatyn Qunanbaı jağy. Endi quda túspekke, qonaq bop qaıtpaqqa, sol Toığuly aýlyna Qunanbaılar barypty.
Abaı men Erbol da keldi. Qunanbaı qasyndağy ylğı qart serikteri:
bastyğy Qarataı, jorğa Jumabaı, Jaqyp sııaqtylar. Toığulynyń úsh tamy lyq jıyn. Kúlki, qyzý dyrdý kóp. Abaılar Qunanbaı otyrğan úıge kirip, úndemeı áńgime tyńdady. Sózdiń kóbin Qarataı bastap otyr.
Úlkenderdiń áńgimesi ár saqqa soğyp kep, bir kezde zaman men zaman arasyn salğastyrýğa aýysty. Qarataı ózderiniń jas kezin aıtyp, ákeler zamanyn eske alyp kep, búgingi zamannyń azğanyn, búgingi adamnyń qunarsyz bop, jutań tartyp bara jatqanyn aıtty.
Abaı osy tusta myrs berip kúldi de, qığash sóıledi.
 - Burynğy zamannyń jaqsylyğy so ma, qatar otyrğan bir týysqan elder birin-biri shaýyp, shanshyp, soıqannan arylmaýshy edi. Kempir-shal, qatyn-bala tynyshtyqpen uıqy uıyqtap, túgelimen asyn ishe almaýshy edi. Osy turğan Syban men Tobyqty arasynda, Tobyqty men Semeı arasynda jalğyz-jarym qatnasa almaýshy edi. Alyp ketedi, julyp ketedi dep, ylğı ğana jasanyp júrýshi edińder... Sol zaman da jaqsy ma eken? - degen.
Qarttar kóngen joq. Ol kúnderden ártúrli qasıetter taýyp: barlyqty, baılyqty da sanady. Burynğy adamnyń bitimdi keletin, iriligin de aıtty.
Kópshiliktiń sózine Qunanbaı qosylyp kep, tağy bir salmaqty dálel tastady:
 - Dáýren uzağan saıyn, aqyr zaman belgisi arqyńdaı bermek. Adam qulqy ózgerip, azğyndaı túsedi. Bizdiń zamanymyz ózge, ózgeni qoığanda, paığambar zamanyna jaqynyraq. Bir taban jaqyn bolsa, ilkim artyq ta bolar!.. - degen.
Abaı osy sózge ile jaýap berdi. Qazirgi kúıde bunyn kóńili, shabyty kelgen aqyndaı bop, sharpysýdy, qarjasýdy tilep otyr. Jaınap sergigen oıy da qıynğa, bıikke megzegendeı bolatyn.
 - Jaqsylyq pen ıgilikke alys-jaqyn joq. Alataýdyń basy kúnge jaqyn.
Biraq basynda máńgi ketpes muz jatady. Al, baýyrynda neshe túrli gúl, jemis, neshe alýan náýbetter ósedi. Jan-janýarlardyń barshasy sodan qýat alady.
Sizder paığambarğa Abýtalyptan jaqyn emessizder. Ol ákesi edi. Biraq Abýtalyp kápir bolatyn! - dedi.
Úı tola jurt kúle berip, basylyp qaldy. Qunanbaı qatty zekip qalyp:
 - Já, toqtat! - dedi.
Abaı tań qalyp, alaqanyn jaıdy da, úndegen joq.
Qarttyń bári ózderiniń qatty jeńilgenin sezdi. Úı ishi osydan soń kúlkiden de, beıpil áńgimeden de irkilip, tomsaryp qaldy. Abaığa ishinen súısingen kisi Qarataı qasynda otyrğan Jaqypty túrtti de, kúńk etip:
 - Mynaý ózi attatar emes! Bas salyp, qarap tur ğoı! - dep qaldy.
Azdan soń et jelindi. Abaı men Erbol endi júrmek bop kıine bastady.
Qunanbaı da tysqa shyqty.
Shyğysymen Abaıdy shaqyryp aldy da, jaqyn jerdegi tastaq tóbeshikke otyrdy. Áke men bala ońasha. Kópten bergi betpe-bet kezdesýleri osy.
Qunanbaı salqyn júzben, kinálaı qarady:
 - Sen oqydyń da, bilim aldyń, ustaz kórdiń. Biz nadan óstik. Biraq sol bilimiń jurt aldynda ata syılaýdy nege bildirmeıdi sağan? Kóp kózinshe talasyp kep, ákeńdi súrintkende ne muratqa jetpeksiń?
Ákesi jeńilgenin bilipti. Endi sýyq júzi solğyndap, úlken boıy basylyp, kishireıip qalğan. Áldeqandaı bala sııaqty, kiná tağyp, ókpe aıtyp otyr. Úlken aldynda jas qaryzy, ata aldynda bala qaryzy - ádep pen syı ekeni ras. Abaı buğan daýlasqysy kelmedi.
 - Ol kinańyz oryndy. Aıyp mende ekeni ras. Ğafý etińiz! - dedi.
Osymen sóz bitken shyğar dep oılady. Biraq ákesiniń tağy da bir aıtpağy bar eken. Ol azyraq bógelip otyrdy da, qaıta sóıledi:
 - Oraıy kelgende, aıtarmyn dep júr edim. Seniń basyńnan úsh túrli min kóremin. Sony tyńda! - dedi.
Abaı:
 - Aıtyńyz, áke! - dep, Qunanbaıdyń júzine týra qarady da, tosyp qaldy.
 - Eń áýeli, arzan men qymbattyń parqyn aıyrmaısyń. Ózińdegi baryńdy arzan ustaısyń. Buldaı bilmeısiń. Kóp kúlkige, bolymsyz ermekke asylyńdy shashasyń. Jaıdaqsyń! Jaıdaq sýdy ıt te, qus ta jalaıdy. Ekinshi, dos pen qasty saraptamaısyń. Dosqa dossha, qasqa qassha qyryń joq Ishińde jatqan syr ushyğy joq. Jurt bastaıtyn adam ondaı bolmaıdy. Basyna el úırilmeıdi.
Úshinshi, orysshylsyń. Solaı qaraı den qoıyp barasyń. Din, musylman jat sanaıtynyn eskermeısiń! - dedi.
Bul sózderdiń túkpirin Abaı ońaı tanydy. Jas jigittiń óz júregindegi nárim men barym dep júrgenderine shabýyl jasalyp otyr. Ákege ermeı, óz ómirin ózgeshe bettetem degendegi kóp syrlary osy arada bolatyn. Balasynyń basyndağy basqalyqty Qunanbaı da tanyp, taýyp aıtty. Biraq Abaı endigi óz ishin dúnıeniń qaı kúshine bolsa da kóndirmek emes. Namysker júrektiń yzaly tolqyny bilindi. Jańa úıde otyrğan shaqta, paıda bolğan shabyt, qyzý qaıta kelgen edi. Bul tusta ákesin aıap qala almaıdy. Sóılep ketti:
 - Osy úsh aıtqanyńyzdyń úsheýine de daý aıtam, áke. Ózimdiki durys dep aıtam. Eń áýeli, jaıdaq sýğa teńgerdińiz. Qolynda quraly bar jalğyz-jarymğa ğana paıdasy tıetin shyńyraýdağy sý bolğansha, quraldy, quralsyz, kári, jasqa túgel paıdasy tıetin jaıdaq sý bolğandy artyq sanaımyn. Ekinshi, el alatyn tásildi aıttyńyz. El bıleıtinderdiń minezin aıttyńyz. Meniń bilýimshe, el bir zamanda qoı sııaqty bolğan. Bir qora qoıdy jalğyz qoıshy "aıt" dese órgizip, "shaıt" dese jýsatatyn bolğan. Bertin kele, el túıe sııaqty boldy. Aldyna tas laqtyryp "shók" deseń, ańyryp baryp qana burylady. Al, qazirgi el burynğy kórbalalyqtan, nashar, momyndyqtan seıilip, kózin ashyp keledi. Endigi el jylqy sııaqty boldy. Aıaz ben boranda, jaýyn-shashynda top ne kórse, sony kórýge shydağan, janyn aıamağan, qar tósenip, muz jastanğan, etegin tósek, jeńin jastyq qylğan baqtashy ğana bağa alady. Jan ashyry bar, jaqsylyq paıdasy bar ğana kisi bağady... Úshinshi, orysty aıttyńyz. Halyq úshin de, ózim úshin de dúnıeniń eń asyly bilim-óner. Sol óner orysta. Men barlyq tirlikten ala almağan asyldy sodan alatyn bolsam, ondaı jer jatym bola ma?.. Jatyrqap, qashyqtaýym nadandyq bolsa bolar, biraq qasıet bolmas... - dedi.
Qunanbaı tyńdap boldy da kúrsinip qoıdy. Sharasyzdyq ajary bilindi. Biraq ún qatqan joq. Sóz osymen bitken edi. Abaı qoshtasty da, júrip ketti. Dóń basynda aýyr oımen jalğyz otyryp qaldy Qunanbaı qınalğan kúıde. Tağy jeńildi. Baladan ğana jeńilgen joq. Endigi ómir megdep barady. "Álsirediń, tozarlyq shağyńa jettiń" dep tyqsyryp kep, shetke qağyp barady. Óz balasynyń aýzynan estigen ún, sol bir - "dáýreniń ótti" degen sýyq sarynnyń qatań lebi edi.
Abaıdyń Aqshoqyğa soğa ketetin jumysy bar-dy. Ordadan shyğyp, solaı qısaıa júrdi. Jol joq. Biraq qar juqa bolatyn. Erbol ekeýi sarjelip otyryp, Esembaıdy baýyrlap kep, Taqyrbulaq tusyndağy jolğa tústi.
Bir shaqta, qaladağy oqýdan qaıtyp kele jatyp, aýyldy ańsap, asyğyp shapqan kók jazyğy osy edi. Qazirde appaq sýyq qar basqan. Alystağy jotalar men aınaladağy ólkeler de panasyz, júdeý. Aıyqpas aýyr muńğa batqan. Bul kúnde Abaı kóńiline panasyz, kemtar kórinetin bar sahrasynyń, bar halqynyń kúıi de osy reńdes. Bir kezde nanğysh, taza bala júregi, barlyq rahat, baqyt osy qyrda, aýylda dep alas urğan bolsa, qazir Abaı qaıta jortyp keledi. Endi, biraq sondağydaı úmit, baqyt tilegin qaladan izdep, sony ańsap keledi.
Bul ýaqytta Abaıdyń jasy 24-ke shyqqan-dy. Kóz aldynan ózi shegip ótken jyldardyń birtalaı kúıleri shubatylyp óte berdi. Baıqap qarasa, ómirdiń birtalaı qat-qabatynan, shytyrmanynan, bel-belesinen ótipti. Bir shaqta erge basyp, endi mine qııağa qaraı da órlep kele jatqan tárizdi. Osyndaı óz tirliginiń burań jolyn kórdi.
Qııağa qadam basqany ras. Bir kúnderde jalań quzdyń basyndağy taqyr qum men tastaqty jaryp, álsiz názik sheshek atyp, jas shynar paıda bolğan. Sondaı bir ómir gúl shashqan. Endi bul kúnde sol shyńğa shyqqan jalğyz shynar balğyn tartyp, jas qýatqa tolypty. Qazir oğan qys pen aıaz da, tipti taý daýyly da qater bolýdan qalğan edi.



